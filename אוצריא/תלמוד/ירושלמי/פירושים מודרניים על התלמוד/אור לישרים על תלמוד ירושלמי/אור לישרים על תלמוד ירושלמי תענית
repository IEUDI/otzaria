# אור לישרים על תלמוד ירושלמי תענית
יהושע בוך
### הקדמה
(א)  <strong>התלמוד הירושלמי וכתב יד ליידן</strong><sup class="footnote-marker">*</sup><i class="footnote">המקורות: מ' עסיס, הערך 'תלמוד ירושלמי', האנציקלופדיה העברית; י' זוסמן, מבוא, תלמוד ירושלמי (על פי כתב יד ליידן), האקדמיה ללשון העברית</i>
(ב)  מטרתו של<strong> התלמוד הירושלמי</strong> היא ביאור המשנה, כפי שנלמדה בישיבות אמוראי ארץ ישראל (400-200 למנינם לערך).
(ג)  דרכי התהוותו של התלמוד הירושלמי היו דומות לאלו של הבבלי: מתחילה סמכו האמוראים למשנה ברייתות מפרשות או חולקות; אחר כך הוסיפו פירושים ופסקי הלכות של ראשוני האמוראים, הלכות שהסיקו אותן מהמשנה ומהברייתות, הלכות שלא נזכרו במשנה ובעיות חדשות ומעשים שבאו לפניהם; ולבסוף הוסיפו את המשא והמתן של האמוראים האחרונים בדברי קודמיהם, חידושיהם הם והמשא והמתן שעליהם.
(ד)  פעמים שונה משנת הירושלמי ממשנת הבבלי. במשניות רבות יש חילופי נוסח מהותיים בין הירושלמי לבבלי.
(ה)  התלמוד הירושלמי השתמש בברייתות רבות שמקורן בתוספתא שלנו, ובקבצים שונים הנקובים בשמות ('תני חכם פלוני'). ברייתות מרובות מובאות בסתם.
(ו)  בתלמוד הירושלמי נזכרים מאות אמוראים, והם נחלקים לשישה דורות. אין מסורת מפורשת לגבי זמן חתימתו של התלמוד הירושלמי (בסוף המאה ה4- למנינם) ותהליך עריכתו (עד ראשית המאה ה5- למנינם). לעריכה האחרונה קדמו תלמודים שונים, בזמנים ובבתי מדרש שונים. העריכה האחרונה מורכבת משכבות שונות ומתלמודן של ישיבות שונות בארץ ישראל. שיטות ועקרונות העריכה של התלמוד הירושלמי שונות מאלה של הבבלי.
(ז)  <strong>בעית המקבילות</strong>. בתלמוד הירושלמי רגילה התופעה, שסוגיות מועברות ממקום למקום בשלמותן וכצורתן, וזאת מחמת שייכותן המלאה או החלקית למקומן המשני. תופעה זו, המצויה בכל ספרות חז"ל, מתעצמת במיוחד בתלמוד הירושלמי. יש בו סוגיות כפולות ואף משולשות, מהן שאבדו בגלגולי ההעתקה ממקומן העיקרי, ומהן שאינן מתפרשות כלל במקומן המשני. העברת הסוגיות נעשתה על ידי העורכים האחרונים.
(ח)  לתופעה זו חשיבות רבה לתיקון שיבושי נוסח. לעיתים טעה הסופר בגבולות ההעתקה, והתחיל להעתיק מנקודה שלפני תחילת הסוגיה הכפולה, או שהמשיך להעתיק עד נקודה שאחרי סוף הסוגיה (העתקת יתר), או שהתחיל להעתיק מאמצע הסוגיה במקום מתחילתה, או שסיים להעתיק באמצע הסוגיה במקום בסופה (העתקת חסר). פעמים השמיט הסופר את אמצע הסוגיה.
(ט)  <strong>המקבילות למדרשי ארץ ישראל העתיקים</strong>. ספרות האגדה נקבעה בכתב זמן רב לפני ספרות ההלכה, כבר בימי האמוראים הראשונים ("ספרא דאגדתא"). בבראשית רבה, ויקרא רבה, ופסיקתא דרב כהנא ישנן סוגיות מקבילות בהלכה ובאגדה לתלמוד ירושלמי, מהן קצרות ומהן ארוכות ושלמות, מהן הקבלות מלאות ומדויקות ומהן בשינויי לשון רבים. מכאן, ששני המקורות, התלמוד הירושלמי ומדרשי האגדה, שאבו זה מזה, או ממקור שלישי שקדם לשניהם.
(י)  <strong>לשון</strong>. לשון התלמוד הירושלמי היא ארמית גלילית מעורבת בלשון חכמים. יש בה מילים רבות ביוונית. הגרוניות נתערערו בה, וחילופי אחה"ע שכיחים בה. עוד מצויים בה חילופי האותיות השפתיות, חילופי ג"כ וחילופי ס"צ. האל"ף נופלת בראש תיבה. שכיחה הרכבת שתי מילים. צורות אלו משקפות מבטא עממי של הארמית הגלילית ושל לשון חכמים, אלא שבנוסח שלפנינו החליפו לעיתים צורות בבליות את צורות הארמית של ארץ ישראל, על פי רוב מחמת הרגל הסופרים. שמות האמוראים רובם עבריים וחלקם ארמיים, יווניים ורומיים.
(יא)  <strong>מינוח</strong>. התלמוד הירושלמי משתמש בביטויים מיוחדים, ופיתח מערכת מונחים, המקבילה לזו שבתלמוד הבבלי.
(יב)  <strong>סגנון</strong>. לשון התלמוד הירושלמי קצרה. הבעיות קצרות, ורבות מהן נותרות ללא תשובה. קצב הסוגיות נינוח ורחוק מפלפול. דרכו של התלמוד הירושלמי לתרץ קושיה בדרך פשוטה. יש שאינו מפרש משנה סתומה או משנה שיש בתוכה סתירה, ויש שהוא מקשה על משנה ואינו מתרץ. כשיש קושי בהבנת משנה, אינו פותח בקושיה ומתרץ אותה, אלא אומר את פירושה של המשנה. הרבה פעמים הוא רומז למשנה ואינו מביא אותה כלל, וכן הוא אומר על הלכה שהיא כדעת תנא פלוני ואינו מזכיר כלל את המאמר של אותו תנא. לפעמים הוא מביא את הרישא בלבד וכוונתו להקשות מן הסיפא, ולפעמים הוא מביא את הסיפא והקושיה היא מן הרישא. בהרבה מקומות נאמר ששני אמוראים חולקים, אחד אמר כך ואחר אמר כך, ולא נזכרו שמות האמוראים האלה. משפטים רבים באים בתמיהה. הסגנון בהיר ותמציתי.
(יג)  <strong>נוסח התלמוד הירושלמי</strong>. שיבושי הנוסח מרובים בתלמוד הירושלמי. סופר כתב יד ליידן הגיה שיבושים שמצא בספר שהעתיק ממנו. אף על פי שכתב יד ליידן משובח, בכל זאת עדיין מרובים שיבושיו. ויש שדימה הסופר בטעות שהנוסח משובש.
(יד)  שיבושים רגילים בתלמוד הירושלמי (כבשאר ספרים) הם: חילוף אותיות דומות; צירוף שתי אותיות או שתי מילים לאחת; חלוקת אות אחת או מילה אחת לשתיים; שיכול אותיות; ייתורים וחיסורים; אשגרות לשון; העתקות יתר וחסר; דילוגים מחמת דמיון תחילות או סופות, והשמטות מסיבות אחרות; ראשי תיבות וקיצורים שנפתרו בטעות.
(טו)  שיבושים מיוחדים לתלמוד הירושלמי הם: מאמרים הפוכים, ציוני הלכות שלא במקומן ו"גופים זרים" (קטעים גדולים וקטנים שנשתרבבו בטעות מסיבות שונות. "גופים זרים" הם בדרך כלל שיבושים קדומים, ונוצרו מהעתקה לקויה של מקבילות או משיבוץ קטעים שלא במקומם). יש שנכנסו בתלמוד הירושלמי זה ליד זה שתי צורות של מילים, שני נוסחים של מילים או של משפטים, מילים וביטויים נרדפים, טעות ותיקונה, מילה או ביטוי ופירושם שחדר מן הגיליון ונכנס לפנים (כפלי גרסה).
(טז)  <strong>התלמוד הירושלמי והתלמוד הבבלי</strong>. בתקופת האמוראים היו אמוראים שהעבירו שמועות וסוגיות בין ארץ ישראל ובבל, כך שתורת שני המרכזים היתה ידועה בשתי הארצות. בתלמוד הירושלמי מימרות של אמוראי בבל שאינן בתלמוד הבבלי, וכן יש בו נוסחאות שונות של שמועות שנמסרו בבבל. חלק מן השמועות ההדדיות שהובאו במפורש בשני התלמודים מצויות בתלמוד ארץ המוצא בלשון אחרת וחלקן סותרות זו לזו. יש גם חילופים בשמות החכמים וכן סתירות בנוסחן של הברייתות ובמימרות האמוראים.
(יז)  שני התלמודים כפי שהם לפנינו היום חלוקים בהלכה בכמה דברים. עיון שיטתי משווה בשני התלמודים חושף לפני הלומד בכל אתר ואתר את השווה והשונה שבשניהם בנוסח המשנה והברייתות, בפרשנות האמוראים, בפסק ההלכה ובגישה הכללית.
(יח)  <strong>כתבי היד</strong>. כיום נותרו בידינו כתבי היד דלקמן:
(יט)  <strong>א) כתב יד ליידן</strong> (סוף המאה ה13- למנינם) הוא היחיד המכיל את התלמוד הירושלמי בשלמותו. הוא גם כתב היד שממנו ישירות נדפס הירושלמי לראשונה בונציה (בשנת 1523 למנינם). למעשה כתב יד זה הוא החוליה היחידה כמעט המקשרת בינינו לבין עורכי התלמוד הירושלמי, ומכאן ייחודו וחשיבותו.
(כ)  סופרו של כתב היד הוא ר' יחיאל ממשפחת הענווים באיטליה. הוא הוסיף תיקונים, השלמות ונוסחאות אחרות על הגיליון ובין השורות. כתב יד זה הגיהו והכינו לדפוס מדפיסי ונציה. הם מחקו, תיקנו, השלימו והוסיפו מאמרים בגיליונות ובין השורות. הרבה מתיקוניהם אינם אלא שיבושים. את הנוסח הנכון שיירו בכתבי היד, כך שאפשר ללמוד הרבה ממנו. רובם המכריע של דפוסי התלמוד הירושלמי בנויים על דפוס ונציה. שיבושים גדולים וקטנים חלו בירושלמי גם לאורך כל תקופת הדפוס, למן הדפוס הראשון שנדפס ישירות מכתב יד ליידן המוגה.
(כא)  נוסח הירושלמי הלך והשתבש במהלך מסירתו, למן הימים שהוא יצא מידי עורכיו. אין אנו יודעים כמה גלגולי העתקה עבר נוסח הירושלמי עד להעתקתו בידי סופר כתב יד ליידן. כל העתקה הוסיפה שיבושים משלה.
(כב)  בעית הנוסח המשובש, בנוסף לבעיות המינוח והלשון, הן הגורמים להזנחת הירושלמי לאורך כל הדורות, למן ימי הראשונים ועד לימינו. מפרשי הירושלמי וחוקריו חיפשו מאז ומתמיד דרכים לתיקון נוסחו, ובעיקר על ידי כתבי יד, אך הם לא מצאו שום כתב יד שיכול היה לפתור את בעיות הנוסח. לומדי הירושלמי ומפרשיו לא ידעו על קיומו של כתב היד שהיה מונח בליידן שבהולנד. על קיומו של כתב היד נודע באמצע המאה ה19- למנינם, אך התעלמו לחלוטין ממנו ולא נסתייעו בו. רק כעבור כ70- שנה נודעה חשיבותו הגדולה של כתב היד לתיקון נוסח הירושלמי.
(כג)  סופר כתב יד ליידן העתיק מכתב יד משובש מאוד, ונאלץ לתקן ולהגיה אותו. הגהותיו ותיקוניו של הסופר נעשו בין השורות ועל הגיליונות. יש להניח שגם בהעתקה עצמה נפלו שגיאות ושינויים בלתי מכוונים, כדרך כל העתקה.
(כד)  בכתב יד ליידן נוספו משניות, פסקאות וחלוקות להלכות, בעוד שבנוסח המקורי של הירושלמי לא היו כל אלה, אלא הכל היה עשוי כחטיבה אחת רצופה של התלמוד, ללא משניות וללא פסקאות. בראש כל פרק של תלמוד בא פרק שלם של משנה ולאחריו נוסח התלמוד. בתוך פרק התלמוד חוזרות פסקות קצרות מן המשנה ואחריהן סוגיות התלמוד. סימון חלוקת ההלכות אינו אחיד. כתב היד מפוסק על ידי נקודה.
(כה)  כתב היד המקורי כפי שהוא יצא מידי הסופר הוא משובש, ומצויות בו השמטות גדולות וקטנות רבות. יש בכתב היד קטעים שלמים שלא במקומם ושיבושי סופרים רגילים. הסופר גם שיבש את הלשון וצורות הכתיב הארץ ישראליות. במשך הזמן נוספו בכתב היד הגהות ותיקונים מרובים בידי כמה מגיהים, ששיפרו את נוסחו המשובש של כתב היד. המגיהים השלימו חלק גדול מההשמטות שהיו בכתב היד המקורי ותיקנו שיבושים מרובים שהיו בו. ההגהות העיקריות נעשו לצורך התקנת כתב היד לקראת הדפסתו בונציה. הרבה מהגהותיהם נעשו על סמך כתבי יד אחרים. אין ספק שהמגיהים שיבשו לא מעט. מרובים השיבושים של המגיהים בלשון הירושלמי, בסגנונו, במונחיו ובכתיבו המיוחד. הם הותירו חסרונות ושיבושים מרובים. לא תמיד הוסיפו את השלמותיהם במקום הנכון, לעיתים לא השלימו די הצורך, ולעיתים השלימו קטעים שחשבו בטעות שהם חסרונות.
(כו)  גם לאחר כל ההשלמות המרובות שנעשו בכתב היד בידי המגיהים, עדיין רבות ההשמטות בנוסח הירושלמי. כמו כן מרובים בכתב היד הייתורים, החילופים והסירוסים במשפטים שלמים ובחלקי משפטים, ו"גופים זרים" שהשתרבבו. מרובות גם טעויות ההעתקה הרגילות בכל הספרים. בשל השפעת התלמוד הבבלי, כתב יד ליידן שונה מהנוסח המקורי של הירושלמי בכל תחומי הלשון: באוצר המילים, בצורות דקדוקיות, בכתיב, בסגנון ובמינוח. מרובים השיבושים גם בשמות החכמים ובדרך מסירת מאמריהם. למרות כל חסרונותיו, ניתן לתקן את נוסחו על פי כתבי יד נוספים, מקבילות, מובאות הראשונים והכרה טובה של לשונו, סגנונו ומונחיו של התלמוד הירושלמי, וכך להעמיד את הנוסח המקורי של התלמוד הירושלמי.
(כז)  <strong>ב) כתב יד רומי</strong> כולל את סדר זרעים ואת מסכת סוטה. נכתב כנראה במאה ה13- למנינם. הוא מלא שיבושים ורצוף השמטות גדולות, אך יש בו נוסחאות מקוריות, ובמקומות רבים הוא משלים חסרונות שבכתב יד ליידן.
(כח)  <strong>ג) "שרידי הירושלמי"</strong> הוא אוסף גדול של קטעי התלמוד הירושלמי, ששרדו בגניזה. ב<strong>"גנזי שכטר"</strong> פורסמו כמה שרידים, ובהם למסכת תעניות ("קיצור הגדות הירושלמי"). חשיבותם של קטעי הגניזה בכך, ששמרו על צורתו המקורית של התלמוד הירושלמי, על כתיבו ועל גרסאות משובחות לרוב.
(כט)  <strong>ד) כתב יד ספרדי.</strong> כתב יד כמעט שלם של מסכת נזיקין מהתלמוד הירושלמי.
(ל)  <strong>ה) כתב יד אשכנזי.</strong> נמצאו קטעים מהתלמוד הירושלמי, ששרדו בגרמניה. כמה מהקטעים הם למסכת תעניות. כתב יד זה נכתב לפני 800 שנה לפחות. בכתב יד זה הוכנסו לגוף הנוסח הוספות רבות על פי מקורות שונים. כתב יד זה הוא מעין "ספר הירושלמי" שהיה לפני ראשונים באשכנז כמו ראבי"ה ובעל או"ז ("אור זרוע").
(לא)  *******************
(לב)  <strong>הפירוש למסכת תעניות</strong>
(לג)  הפירוש מחולק לשני חלקים עיקריים: פירוש הסוגיה לחלקיה, ולאחריו הבאת מקורות ומקבילות והשוואה ביניהם, ועיונים והרחבות בנושאים שבסוגיה.
(לד)  העיקרון של הפירוש הוא פירוש דברי חכמינו בירושלמי על פי דבריהם בכל המקורות: משנה, תוספתא, מסכתות קטנות, תלמוד ירושלמי, תלמוד בבלי, מדרשי הלכה ומדרשי אגדה. הדבר נעשה על ידי חיפוש ועיון מדוקדקים בכל המקורות (בעזרת תקליטור פרויקט השו"ת של אוניברסיטת בר אילן). בתוך הפירוש מובאים המקורות בתוספת ביאור ותרגום חלקי.
(לה)  הפירוש מתייחס ללשון הארמית הארץ ישראלית ולמונחי הדיון והלימוד שבתלמוד הירושלמי, תוך השוואת מקבילות ללשון ולמונחים במקומות אחרים בתלמוד הירושלמי ובמדרשי אגדה ארץ-ישראליים, ותוך הסתמכות על חוקרים בדורותינו.
(לו)  הפירוש הוא פרי לימוד ועיון מעמיקים בפירושיהם ובדבריהם של רוב המתייחסים לדברי הירושלמי: מפרשי הירושלמי, ראשונים ואחרונים, ומחקרים בתחומים שונים.
(לז)  הפירוש מבחין בין דברי תנאים ובין דברי אמוראים, ומתייחס לשלשלת המסירה של דבריהם, תוך ציון דורות התנאים והאמוראים.
(לח)  רבים מהמקורות התנאיים בירושלמי הם ברייתות מן התוספתא המובאות בשלמות או בקיצור. העיון בתוספתא מסייע לפירוש נכון של הירושלמי, והוא הכרחי כאשר הירושלמי מביא ציטוט חלקי או ניסוח מקוצר של דברי התוספתא או כאשר הירושלמי קוטע את דברי התוספתא לצורך פירוש או לצורך שאלה ותשובה. בתוך הפירוש מובאים דברי התוספתא בשלמות בתוספת ביאור.
(לט)  המקורות האמוראיים בירושלמי הם דברי אמוראים ארץ ישראליים ובבליים לדורותיהם. הפירוש מתייחס לקשרים בין האמוראים, ומשווה בין דברי האמוראים בתלמוד הירושלמי ובין דבריהם בתלמוד הבבלי. השוואה זו מסייעת לעיתים לפירוש נכון של הירושלמי. בתוך הפירוש מובאות הסוגיות המקבילות בתלמוד הבבלי בתוספת ביאור ותרגום חלקי.
(מ)  הפירוש מבאר את הקשרים בין סוגיות ואת ייחוסן למשנה ולתוספתא המתאימים.
(מא)  הפירוש מתייחס לסוגיות כפולות בתלמוד הירושלמי שהועתקו ממקום למקום ולשיבושים שנוצרו בהעתקות אלו על ידי מעתיקי הסוגיות.
(מב)  הפירוש משלים פסוקים המובאים בירושלמי, מציין את הקשרם במקרא, ומבאר את אופן דרשתם.
(מג)  הפירוש מתייחס למנהגי ארץ ישראל בתקופת המשנה והתלמוד, ומתאר אישים, מקומות ואירועים בתקופה הזו.
(מד)  <strong>הנוסח</strong>
(מה)  נוסח התלמוד הירושלמי שנקבע לצורך הפירוש למסכת תעניות (להלן: הנוסח) מיוסד על כתב יד ליידן שלפנינו (להלן בתוך הפירוש: המסירה שלפנינו / כתב היד שלפנינו), שיצא לאור במהדורה משוכללת על ידי האקדמיה ללשון העברית. הנוסח נסמך על הסימנים המתארים את כתב היד ועל הסימנים שנוספו בידי מתקיני המהדורה. הסימנים של מתקיני המהדורה אינם מצוינים בתוך הנוסח.
(מו)  הנוסח נקבע על פי ההגהות (מחיקה, תוספת, נוסח חלופי) של הסופר ושל המגיהים בכתב יד ליידן. בדרך כלל הובא בתוך הנוסח מה שסומן כתוספת, ולא הובא מה שסומן כמחיקה. הגהות אלו לא סומנו בתוך הנוסח, אך הגהות משמעותיות צוינו בתוך הפירוש. תוספות של המגיהים שהן שיבוש בסגנון הירושלמי לא הובאו בתוך הנוסח. תוספות של המגיהים שהן ייתור במסירה (במקומות שלא סומנו בידי מתקיני המהדורה) הובאו בתוך הנוסח וסומנו כייתור.
(מז)  כשחוברו בכתב היד בטעות שתי תיבות לאחת הן הופרדו (במקום שההפרדה משמעותית הדבר צוין בתוך הפירוש).
(מח)  הסימנים בתוך הנוסח שונים מהסימנים של מתקיני המהדורה. השלמת חיסרון בנוסח המסירה (במקום שהושלם חיסרון בידי מתקיני המהדורה או במקום שהשלמת החיסרון מוכרחת) סומנה בתוך הנוסח בסוגריים מרובעות - [א]. ייתור במסירה (במקום שסומן בידי מתקיני המהדורה או במקום שהייתור מוכרח) סומן בתוך הנוסח בסוגריים עגולות - (א). ההשלמות והייתורים הם לפי מקבילות או לפי כתבי יד או לפי קטעי גניזה.
(מט)  היחס לסימנים שנוספו בידי מתקיני המהדורה (כגון: ייתור במסירה, נוסח תמוה, תיקון בסדר התיבות) הוא ביקורתי. יש מקומות שסומנו בידי מתקיני המהדורה, אך על פי שיקול הדעת לא היה הנוסח טעון תיקון. במקום שהנוסח תמוה הוצע תיקון לנוסח בתוך הפירוש.
(נ)  סופר כתב יד ליידן כתב על פי רוב בכתיב מלא. בדרך כלל נשמר בתוך הנוסח הכתיב של הסופר, מלבד כמה חריגים (כגון: "שֵני" במקום "שיני", "אֵלו" במקום "אילו" להבדיל מ"אֵילו" ומ"אִילו").
(נא)  תיבת "של" המחוברת לתיבה שלאחריה הופרדה (אף על פי שההפרדה היא שיבוש צורת הלשון הארץ ישראלית).
(נב)  כל הקיצורים הושלמו (מלבד "כול'" בהבאת פסקה מהמשנה ו"וגו'" בהבאת פסוק מהמקרא), וכל ראשי התיבות נפתרו (מלבד "הקב"ה").
(נג)  פסוקי המקרא סומנו במרכאות, ולא נרשמו להם מראי מקום (מראי מקום נרשמו בתוך הפירוש).
(נד)  סופר כתב יד ליידן רשם פסוקים מתוך זיכרון והביא פסוקים בשינוי. נוסח הפסוקים תוקן על פי המסורה שבידינו (הדבר לא צוין בתוך הפירוש). הסופר כתב פסוקים בכתיב מלא יותר מאשר במקרא, ובדרך כלל נשמר בתוך הנוסח הכתיב של הסופר.
(נה)  תפילות וברכות, לרבות קטעים מהן, סומנו במרכאות. פסוקים שהובאו בתוך תפילות וברכות לא סומנו במרכאות.
(נו)  לנוסח הוכנסו סימני פיסוק.
(נז)  חלוקת הנוסח הכתוב נעשתה לפי הפרק וההלכה על פי סימוני ההלכות שבכתב היד (כשסימוני ההלכות שבדפוסים שונים מהסימונים שבכתב היד הדבר מצוין). החלוקה המשנית לפסקאות ולקטעים נעשתה לפי הענין. בכל הלכה מובא נוסח המשנה ולאחריו נוסח הגמרא כמקובל בדפוסים המאוחרים.
(נח)  במהדורת האקדמיה ללשון העברית לא הועתקו מכתב היד פרקי המשנה שבראש כל פרק מפרקי הירושלמי. משום כך, נוסח המשנה שנקבע לצורך הפירוש למסכת תעניות אינו תואם לגמרי את נוסח המשנה שבכתב היד.
(נט)  מראי המקום בגיליונות שמימין ומשמאל לנוסח הם לדפוס וילנא.
(ס)  <strong>הפירוש</strong>
(סא)  בתוך הפירוש בא הנוסח הכתוב באותיות בולטות, וכל חלקי הפירוש באו בדרך כלל באותיות רגילות. כל קטע של הנוסח הכתוב שבתוך הפירוש מחולק למשפטים ולחלקי משפטים, ולאחריהם בא הפירוש להם, כשביניהם מקף מפריד.
(סב)  למשפטים ולחלקי משפטים בעברית נוספו לעיתים בנוסח הכתוב שבתוך הפירוש מילים, בסוגריים או שלא בסוגריים, הבאות לפרש את המילים שלפניהן או להשלים מילים חסרות. בפירוש שלאחרי משפטים וחלקי משפטים בארמית ניתן תחילה תרגום המילים, ואחר כך, בסוגריים או שלא בסוגריים, ניתן פירוש הענין. לעיתים נוספו בתוך תרגום המילים מילים בסוגריים, הבאות לפרש את המילים שלפניהן או לתת פירוש משמעי (כשהפירוש המשמעי של המילים בארמית שונה מהתרגום המילולי) או להשלים מילים חסרות.
(סג)  בנוסח הכתוב שבתוך הפירוש צוין בסוגריים, באותיות רגילות או בולטות, תיקון גרסה או חילוף נוסח לנוסח הכתוב. תיקוני גרסה וחילופי נוסח הם על פי כתבי יד נוספים, מקבילות, מובאות הראשונים והכרה של לשונו, סגנונו ומונחיו של התלמוד הירושלמי. כתבי היד ששימשו לצורך הפירוש למסכת תעניות הם קטעים מן הגניזה שבמצרים שהובאו ב"גנזי שכטר" (להלן בתוך הפירוש: מסירה מהגניזה) וב"שרידי הירושלמי". במהדורה זו של הפירוש למסכת תעניות לא היתה התייחסות מפורשת לחילופי נוסח ולתוספות שבכתב יד אשכנזי.
(סד)  בנוסח הכתוב שבתוך הפירוש צוינה בסוגריים הצורה הרגילה של מילה שבאה בצורה הארץ ישראלית.
(סה)  בנוסח הכתוב שבתוך הפירוש צוינו בסוגריים, שבתוכם סימן שוויון, המילים שמהן הורכבו המילים שבנוסח הכתוב – (=אב).
(סו)  בנוסח הכתוב שבתוך הפירוש צוינו בסוגריים מרובעות, שבתוכם סימן ~, אותיות שהוחלפו אלה באלה בנוסח הכתוב – [א ~ ב].
(סז)  בנוסח הכתוב שבתוך הפירוש צוין בסוגריים בסמוך לשם חכם דור התנאים או האמוראים של החכם, ולעיתים צוינו גם פרטים על החכם. לא צוין כך, כשהחכם כבר נזכר בסמוך לעיל, או כשבשם זה נקראו כמה חכמים ומתוך ההקשר אין ברור במי מהם מדובר.
(סח)  בנוסח הכתוב שבתוך הפירוש צוינו בסוגריים בסמוך לשם מקום פרטים על המקום.
(סט)  המילה "כול'" הושמטה מהנוסח הכתוב שבתוך הפירוש כשבמקומה הושלמה פסקה מהמשנה.
(ע)  בנוסח הכתוב שבתוך הפירוש נרשמו מראי מקום לפסוקי המקרא, והושלמו פסוקי המקרא שהובאו בקיצור והיה צריך להשלימם. המילה "וגו'" הושמטה מהנוסח הכתוב שבתוך הפירוש כשבמקומה הושלם פסוק.
(עא)  לפני כל קטע בתוך הפירוש באה פתיחה, שמציינת את הפסקה מהמשנה או מברייתא שהקטע מדבר עליה, את הקשר של הקטע לקטעים שלפניו, ואת המקבילות בירושלמי לקטע. גם לפני כל מאמר או לפני כל שאלה ותשובה או לפני כל קושיה ותירוץ באו מילות פתיחה וקישור.
(עב)  אחרי כל קטע בתוך הפירוש מובאים מקבילות לקטע, מקורות לפירוש הקטע, השוואות בין הירושלמי ובין הבבלי, ועיונים והרחבות לנושאים שנזכרו בקטע.
(עג)  בנוסח הכתוב של המקבילות והמקורות נוספו מילים בסוגריים הבאות לפרש את המילים שלפניהן או להשלים מילים חסרות. הנוסח הכתוב וחלק מהפירוש של המקבילות והמקורות הם על פי המהדירים שלהם, אף שלרוב הם לא צוינו בתוך הפירוש (ראה רשימת מקורות להלן).
(עד)  כשהמקבילות והמקורות נבדלים זה מזה בלשון ובתוכן הם הובאו בדרך כלל בנפרד. כשהמקבילות והמקורות אינם נבדלים זה מזה בלשון ובתוכן הם הובאו בדרך כלל ביחד. כשהמקבילות והמקורות הובאו ביחד, אף שיש ביניהם הבדלים, נבחר הנוסח של אחד מהם או שנקבע נוסח המשלב בין הנוסחים השונים או שצוינו הנוסחים השונים (נוסחים שונים מופרדים בלוכסן - /).
(עה)  הנוסח של מקבילות ומקורות, לרבות פסוקים שהובאו בהם, הוא בכתיב מלא (צורת זכר רבים המסתיימת ב-ן הוחלפה ב-ם, אף על פי שההחלפה היא שיבוש צורת לשון חכמים).
(עו)  משפטים וחלקי משפטים בארמית של מקבילות ומקורות הובאו לעיתים בתרגומם לעברית מבלי שהובא הנוסח המקורי ומבלי שצוין שבמקומו הובא תרגומו.
(עז)  מקבילות ומקורות מן התלמוד ירושלמי צוינו לפי הפרק וההלכה על פי סימוני ההלכות שבכתב יד ליידן.
(עח)  הנוסח של מקבילות ומקורות מן התלמוד הבבלי תוקן לעיתים על פי כתבי יד של הבבלי. הנוסח של מקבילות ומקורות מן התלמוד הבבלי למסכת תענית הוא בדרך כלל על פי מהדורת צ' מלטר. במקבילות ובמקורות מן התלמוד הבבלי הובאו פירושיהם של רש"י, ר"ח (רבנו חננאל), ר"ג (רבנו גרשום), ר"מ המאירי, ועוד. רש"י לתלמוד בבלי מסכת תענית הוא הפירוש המיוחס לרש"י.
(עט)  תקליטור פרויקט השו"ת של אוניברסיטת בר אילן סייע בחיפוש ובהעתקה של המקבילות והמקורות.
(פ)  <strong>רשימת מקורות נבחרים</strong>
(פא)  <strong>משנה, תוספתא ותלמודים</strong>
(פב)  משניות מבוארות (פ' קהתי)
(פג)  תוספתא (ש' ליברמן)
(פד)  תוספתא כפשוטה (ש' ליברמן)
(פה)  תוספת ראשונים (ש' ליברמן)
(פו)  תלמוד ירושלמי על פי כתב יד ליידן (האקדמיה ללשון העברית)
(פז)  שרידי הירושלמי (ל' גינצבורג)
(פח)  גנזי שכטר – קיצור הגדות הירושלמי (ל' גינצבורג)
(פט)  מפרשי הירושלמי ("קורבן העדה", "פני משה", ועוד)
(צ)  פירושים וחידושים בירושלמי – מסכת ברכות (ל' גינצבורג)
(צא)  אהבת ציון וירושלים (ד"ב רטנר)
(צב)  הירושלמי כפשוטו – מסכתות שבת, עירובין ופסחים (ש' ליברמן)
(צג)  הירושלמי המפורש – מסכת ברכות (ש' גורן)
(צד)  עלי תמר - התלמוד הירושלמי (י' תמר)
(צה)  מסכת תענית מן התלמוד הבבלי (צ' מלטר)
(צו)  תלמוד בבלי (ע' אבן ישראל)
(צז)  מפרשי הבבלי
(צח)  <strong>מדרשים</strong>
(צט)  מדרשי רבה (וילנא)
(ק)  בראשית רבה (י' תיאודור וח' אלבק)
(קא)  מדרש תנאים לבראשית (א' מירסקי)
(קב)  שמות רבה (א' שנאן)
(קג)  ויקרא רבה (מ' מרגליות)
(קד)  דברים רבה (ש' ליברמן)
(קה)  איכה רבה (ש' בובר)
(קו)  פסיקתא דרב כהנא (ד' מנדלבוים)
(קז)  פסיקתא רבתי (מ' איש שלום)
(קח)  מדרש תהילים (ש' בובר)
(קט)  מדרש תנחומא (ורשא)
(קי)  ילקוט שמעוני
(קיא)  <strong>ספרי עזר ומחקרים</strong>
(קיב)  אטלס עץ חיים – תנאים ואמוראים (ר' הלפרין)
(קיג)  אנציקלופדיה לחכמי התלמוד (מ' מרגליות)
(קיד)  אריאל – אנציקלופדיה לידיעת ארץ ישראל (ז' וילנאי)
(קטו)  דעת מקרא (מוסד הרב קוק)
(קטז)  דקדוק הארמית הגלילית (ק' לויאס)
(קיז)  הגליל בתקופת המשנה (א' אופנהיימר)
(קיח)  יסודות התפילה (א' לוי)
(קיט)  מאלף עד תו – מילון עברי שימושי (מ' מדן)
(קכ)  מבוא לנוסח המשנה (י"נ אפשטין)
(קכא)  מבואות לספרות האמוראים (י"נ אפשטין)
(קכב)  מגילת תענית (ב"צ לוריא)
(קכג)  מועדי ישראל בתקופת המשנה והתלמוד (י' תבורי)
(קכד)  מחקרים בספרות התלמוד (י"נ אפשטין)
(קכה)  מחקרים בתורת ארץ ישראל (ש' ליברמן)
(קכו)  מילון שימושי לתלמוד ולמדרש (ב' קרוא)
(קכז)  מעמד החכמים בארץ ישראל (י"ל לוין)
(קכח)  ספר האגדה (ח"נ ביאליק וי"ח רבניצקי)
(קכט)  פרקי מבוא לספרות התלמוד (ע"צ מלמד)
(קל)  רב מילים – המילון השלם (י' שויקה)
(קלא)  תולדות היהודים בארץ ישראל בתקופת המשנה והתלמוד (ג' אלון)
(קלב)  תעניות הציבור ודרשות החכמים (ד' לוין)
(קלג)  תפילה ומנהגי תפילה ארץ ישראליים בתקופת הגניזה (ע' פליישר)
(קלד)  תפילת העמידה לחול על פי הגניזה הקהירית (י' לוגר)
(קלה)  מאמרים שונים (מתוך "סיני", "תרביץ", ועוד; מ' עסיס בתוך ספר זיכרון לרב ניסים)
(קלו)  <strong>"אור לישרים"</strong>
(קלז)  בשו"ת "מן השמים" (לרבי יעקב ממרויש, מבעלי התוספות) סימן סא נסתפק בבבלי מסכת ראש השנה והשיבו לו: "זרח בחושך אור לישרים" (תהילים קיב,ד).
(קלח)  ונכתב שם בהערה: יעוין בספר "תוספות אהרן" מהגר"א מפינסק בחידושי מסכת ראש השנה שהביא תשובה זו וביאר על פי אומרם: "במחשכים הושיבני" (איכה ג,ו) - זה תלמודה של בבל (בבלי סנהדרין כד,א), ו"לישרים" אותיות "יר(ו)שלמי", ורצונו לומר שיש לפרש סוגית הבבלי על פי דברי הירושלמי שם.
(קלט)  לאור הדברים האלה, ומשום שהפירוש למסכת תעניות בא להאיר אור חדש על התלמוד הירושלמי, על כן נקרא הפירוש הזה בשם "<strong>אור לישרים</strong>".
(קמ)  יהושע ב"ר משה בוך
### 
#### פרק א
##### הלכה א
(א)  <small>פרק זה מתחלק לשניים: המשנה בהלכות א-ג עוסקת בהזכרת גשמים ושאלת גשמים בתפילת העמידה, והמשנה בהלכות ד-ח עוסקת בתעניות על עצירת גשמים.</small><br>
<big><strong>משנה</strong></big><br><small>ב<strong>משנה ברכות</strong> ה,ב שנינו: מזכירים גבורות גשמים בתחיית המתים (מזכירים בברכת תחיית המתים, שהיא הברכה השנייה שבתפילת שמונה עשרה, את גבורת ה' בהורדת גשמים, שאומרים בה: "מוריד הגשם").</small><br>
משנתנו באה ללמד את זמנה של הזכרת גשמים.
<strong>מאימתי מזכירין גבורות גשמים? –</strong> מאיזה יום מתחילים לומר "מוריד הגשם" בברכת תחיית המתים שבתפילת שמונה עשרה? <strong>- רבי אליעזר</strong> (בן הורקנוס, תנא בדור השני) <strong>אומר: מיום טוב הראשון של חג</strong> (חג הסוכות)<strong>. ורבי יהושע</strong> (בן חנניה, מגדולי התנאים בדור השני) <strong>אומר: מיום טוב האחרון</strong> של חג <strong>–</strong> משמיני עצרת<strong>. אמר רבי יהושע</strong> (לרבי אליעזר)<strong>: הואיל ואין הגשמים סימן ברכה בחג –</strong> שהרי הגשמים מונעים אותנו מלשבת בסוכה, כמו ששנינו במשנה סוכה ב,ט: "משלו משל, למה הדבר דומה (כשירדו גשמים בחג וצריכים לצאת מן הסוכה)? - לעבד שבא למזוג כוס לרבו ושפך לו קיתון על פניו" (ושפך לו רבו את המשקה שבכד על פניו, כמי שאומר: איני רוצה בשימושך, כך הגשמים היורדים בחג הסוכות מראים, שאין מעשיהם של ישראל רצויים לפני ה'), ומכאן שהם סימן קללה בחג הסוכות<strong>,</strong> אם כן <strong>למה הוא מזכיר –</strong> את הגשמים בחג<strong>? - אמר לו רבי אליעזר</strong> (לרבי יהושע)<strong>: אף</strong> (הלא) <strong>הוא אינו אומר אלא משיב הרוח ומוריד הגשם בעונתו –</strong> שמתחיל להזכיר בחג את גבורות ה' שהוא מוריד הגשם בזמנו, בשעה שיש בו צורך (רבי אליעזר הזכיר "משיב הרוח" אגב "מוריד הגשם", משום שטופס הזכרה כך הוא)<strong>. - אמרו לו</strong> (לרבי אליעזר)<strong>: אם כן –</strong> אם אתה אומר, שמזכיר שה' הוא מוריד הגשם בזמנו<strong>, לעולם יהא מזכיר –</strong> אף בימות החמה יזכיר שה' הוא מוריד הגשם בזמנו, ומה טעם אמרת "מיום טוב הראשון של חג"?! אלא אין מזכירים גבורות גשמים אלא בזמן שהגשמים סימן ברכה<strong>.</strong><br><br><small><strong>לעולם ישנה אדם לתלמידו דרך קצרה</strong><br>הנוסח במשנה שבירושלמי הוא: "הואיל ואין הגשמים סימן ברכה בחג", ולא: "הואיל ואין הגשמים אלא סימן קללה בחג". הטעם ששנו בלשון זו הוא, שלעולם ישנה אדם לתלמידו דרך קצרה, ולא עוד אלא שנקטו לשון נקייה. במשנה שבמשניות ושבבבלי יש שני הנוסחים. במשנה שבסוף פרקנו שנו: "יצא ניסן וירדו גשמים סימן קללה", ולא שנו: "יצא ניסן וירדו גשמים אינם סימן ברכה", ואף שם הטעם ששנו בלשון זו הוא, שלעולם ישנה אדם לתלמידו דרך קצרה, אף על פי שלא נקטו לשון נקייה (ראה בבלי פסחים ג,ב).</small><br>• • •
(ב)  <big><strong>תלמוד</strong></big><br>במשנה שנינו: <strong>מאימתי מזכירין גבורות גשמים כול'.</strong> מה טעמיהם של רבי אליעזר ורבי יהושע שנחלקו במשנה? -
ואומרים: <strong>טעמיה דרבי אליעזר –</strong> טעמו של רבי אליעזר (שמזכירים מיום טוב הראשון של חג)<strong>: על ידי</strong> (בגלל) <strong>שארבעת מינין הללו –</strong> שנוטלים בחג הסוכות, <strong>גדילים על המים</strong> (על יד נחלי מים)<strong>, לפיכך הן באין פרקליטין</strong> (מלמדים זכות) <strong>למים –</strong> ארבעת המינים באים לרצות (לפייס) בפני ה' על המים, שירדו גשמים, לפי שבחג הסוכות נידונים על המים, וכשם שנוטלים את ארבעת המינים מיום טוב הראשון של חג, כך מתחילים להזכיר גבורות גשמים מיום טוב הראשון של חג, שאף ההזכרה באה לרצות על המים (כמו שאמרו בבבלי תענית ד,ב: הזכרה ריצוי שאלה היא)<strong>.</strong><br><br><small><strong>גדלים על המים</strong><br>ב<strong>ירושלמי סוכה</strong> ג,ה אמרו: כתיב "פרי עץ הדר"... אמר רבי תנחומא: תרגם עקילס (הגר): "הדר" – הידור (בלשון יווני קוראים למים 'הידור'), אילן שהוא גדל על פני המים... ואיזה זה? - זה אתרוג.<br>ערבה גדלה על הנחל, כמו שנאמר (בענין ארבעת המינים): "ערבי נחל" (ויקרא כג,מ).<br><br><strong>פרקליטים למים</strong><br>ב<strong>משנה ראש השנה</strong> א,ב שנינו: בארבעה פרקים העולם נידון ...ובחג (חג הסוכות) נידונים על המים.<br>ב<strong>ויקרא רבה</strong> ל,יג נאמר: רבי יהודה בשם רבי שמעון בן פזי פתח: "שמע בני וקח אמרי" (משלי ד,י). הרבה קיחות ציויתי אתכם בשביל לזכות אתכם. ...ועכשיו שאמרתי לכם: "ולקחתם לכם ביום הראשון" (ויקרא כג,מ), כדי לזכות אתכם להוריד לכם מטר (שבחג נידונים על המים, וארבעת מינים הללו גדלים על המים), לכך נאמר: "ולקחתם לכם ביום הראשון" (דורש "ולקחתם לכם" – הלקיחה היא שלכם, לטובתכם ולהנאתכם).</small><br>
<strong>דבר אחר</strong> (טעם אחר) <strong>–</strong> בדרך משל<strong>: בשעה שהעבד משמש את רבו כל צרכו</strong> (כאשר העבד משרת את אדונו כל הדרוש לו)<strong>, הוא תובע פרסו ממנו</strong> (העבד דורש גמולו ושכרו מרבו) <strong>–</strong> והנמשל: כשישראל עובדים את ה' כראוי ומנסכים לפניו מים על גבי המזבח בשעת הקרבת התמיד של שחרית בחג הסוכות, הם מבקשים ממנו שייטיב להם ויוריד גשם (בעונתו), ולכן מתחילים להזכיר גבורות גשמים מיום טוב הראשון של חג, שבו מתחילים לנסך מים<strong>.</strong><br><br><small><strong>ניסוך המים</strong><br>ב<strong>תוספתא סוכה</strong> ג,יח ו<strong>ראש השנה</strong> א,יב שנו: אמר רבי עקיבא: אמרה תורה ...הבא ניסוך המים בחג, שהוא פרק גשמים, כדי שיתברכו עליך גשמים.<br>וב<strong>בבלי ראש השנה</strong> טז,א אמרו: תניא, אמר רבי יהודה משום רבי עקיבא: ...ומפני מה אמרה תורה נסכו מים בחג? - מפני שהחג זמן גשמי שנה הוא, כדי שיתברכו לכם גשמי שנה.<br><br><strong>משמש את רבו</strong><br>ב<strong>בבלי ברכות</strong> ז,ב אמרו: אמר רבי יוחנן משום רבי שמעון בן יוחי: גדול שימושה של תורה יותר מלימודה, שנאמר: "פה אלישע בן שפט אשר יצק מים על ידי אליהו" (מלכים ב ג), "למד" לא נאמר, אלא "יצק" - מלמד שגדול שימושה יותר מלימודה.<br>וב<strong>ילקוט שמעוני</strong> 'מלכים' א רמז ריד אמרו: אליהו עשה מזבח ועשה מקום כבית סאתים זרע, ואמר לתלמידיו: "מלאו ארבעה כדים מים" וגו' "ויאמר שנו וישנו" וגו'. וכי תעלה על דעתך שמשנים עשר כדי מים נתמלא כל המקום ההוא? אלא אמר לתלמידיו: מי שיש לו מים יבוא וייצוק על ידי. בא אלישע ויצק על ידיו ונעשו אצבעותיו כמעינות, עד שנתמלא כל המקום ההוא מים, שנאמר: "פה אלישע בן שפט אשר יצק מים על ידי אליהו".<br><br>הרי שמצאנו ששימוש ושירות את הרב קשורים ליציקת מים על המזבח (שהיא מעין ניסוך המים בחג), שלאחריה הוריד ה' גשם, כמסופר שם.</small><br>• • •<br><strong>אמר לו רבי יהושע</strong> (לרבי אליעזר) <strong>–</strong> בדרך משל<strong>: והלא משעה שהעבד משמש את רבו כל צרכו ורוח רבו נוחה הימינו</strong> (רבו שבע רצון ממנו)<strong>, הוא תובע פרנסתו</strong> (צריך לומר: פרסו) <strong>ממנו! –</strong> אין העבד דורש מרבו את גמולו בשעה שהוא משמש את רבו, כפי שאמר רבי אליעזר, אלא העבד דורש מרבו את גמולו לאחר ששימש את רבו, ויש לרבו נחת רוח ממעשיו שעשה. והנמשל: לאחר שישראל עבדו את ה' כראוי וניסכו לפניו מים בשבעת ימי חג הסוכות, ויש לה' נחת רוח ממעשיהם שעשו, הם מבקשים ממנו שייטיב להם ויוריד גשם, ולכן מתחילים להזכיר גבורות גשמים מיום טוב האחרון של חג<strong>.</strong>
<strong>דבר אחר</strong> (טעם אחר) <strong>–</strong> בדרך משל<strong>: אין העבד תובע פרסו אלא סמוך לפרסו –</strong> אין העבד דורש מרבו את גמולו אלא סמוך לזמן שראוי לתת בו את גמולו ולא קודם לכן. והנמשל: אין ישראל מבקשים מה' שייטיב להם ויוריד גשם אלא סמוך לזמן הראוי לירידת גשמים, ולכן מתחילים להזכיר גבורות גשמים מיום טוב האחרון של חג, שמן החג ואילך זמן גשמים הוא. בשני הטעמים שאמר רבי יהושע הוא בא לחלוק על הטעם השני שאמר רבי אליעזר<strong>.</strong><br><br><small>לשונו של הטעם השני שאמר רבי יהושע היא על פי לשון המשנה להלן: אין שואלים את הגשמים אלא סמוך לגשמים.<br><br><strong>הקורבנות של יום טוב האחרון פרקליטים למים</strong><br>ב<strong>פסיקתא דרב כהנא</strong> פרשה כח וב<strong>פסיקתא רבתי</strong> הוספה א פרשה ד נאמר: אמר רבי לוי: אמר הקב"ה לישראל: בניי, אותם הקורבנות שהכתבתי לכם בתורה היו זהירים בהם, שאין לכם פרקליט טוב לירידת גשמים יותר מן הקורבנות. לפיכך צריך הכתוב לומר: "ביום השמיני עצרת תהיה לכם" (במדבר כט,לה).<br>וב<strong>קהלת רבה</strong> פרשה ז פסוק יד נאמר: רבי לוי: ...אמר הקב"ה: לא בראתי פרקליט טוב לגשמים כ[קורבנות] יום שמיני עצרת, הדא הוא דכתיב: "ביום השמיני עצרת" (במדבר כט).<br><br>לפי הפסיקתות, הקורבנות שמקריבים בשמיני עצרת הם פרקליטים לירידת גשמים, ולכן מתחילים להזכיר גבורות גשמים מיום טוב האחרון של חג, כדברי רבי יהושע. טעם זה בא לחלוק על הטעם הראשון שאמר רבי אליעזר.<br><br>ב<strong>פסיקתא דרב כהנא</strong> פרשה כח וב<strong>פסיקתא רבתי</strong> הוספה א פרשה ד נאמר עוד: אמר רבי אלכסנדרי: למה הדבר דומה? - למלך שבאת לו שמחה, וכל שבעת ימי המשתה מטרונא מרמזת לבני פלטין ואומרת להם, עד שהמלך נוהג באלריא (חג רומי, שנהוגה בו שמחה) שלו תבעו / שאלו צורכיכם, וכיון שלא הבינו, כבשה אותם מטרונא עוד יום אחד עד שיתבעו צורכיהם מן המלך. כך כל שבעת ימי החג התורה מרמזת לישראל ואומרת להם, תבעו צורכיכם / שאלו מה' מטר. כיצד? - ביום השני: "ונסכיהם" (במדבר כט,יט), ביום השישי: "ונסכיה" (במדבר כט,לא), ביום השביעי: "כמשפטם" (במדבר כט,לג), מם יוד מם, מים (בקורבנות של כל ימי החג כתוב "ונסכה" "כמשפט", אבל ביום השני יש 'מ' יתרה, ביום השישי 'י' יתרה, וביום השביעי 'מ' יתרה, הרי 'מים'). וכיון שלא הבינו, כבשה אותם התורה עוד יום אחד, זה היום השמיני (שמתחילים לומר "מוריד הגשם"). לפיכך צריך הכתוב לומר: "ביום השמיני עצרת" וגו' (במדבר כט,לה).<br><br><strong>טעמו של רבי אליעזר</strong><br>ב<strong>בבלי תענית</strong> ב,ב אמרו: רבי אליעזר אומר מיום טוב הראשון של חג כו'. איבעיא להו: רבי אליעזר, מלולב גמר לה או מניסוך המים גמר לה? - תא שמע, דאמר רבי אבהו: לא למדה רבי אליעזר אלא מלולב. איכא דאמרי: רבי אבהו גמרא גמיר לה (רש"י: דרבי אליעזר לא למדה אלא מלולב), ואיכא דאמרי: מתניתא שמיע ליה (רש"י: דרבי אליעזר גמר מלולב). מאי היא? - דתניא: מאימתי מזכירים גבורות גשמים? - רבי אליעזר אומר: משעת נטילת לולב; רבי יהושע אומר: משעת הנחתו (רש"י: מיום שמברכים עליו באחרונה, דהיינו בשביעי). אמר רבי אליעזר: הואיל וארבעת מינים הללו (רש"י: שבלולב) אינם באים אלא לרצות על המים. כשם שארבעת מינים הללו אי אפשר להם בלא מים, כך אי אפשר לעולם בלא גשמים.<br><br>בירושלמי אמרו שני טעמים בדעתו של רבי אליעזר. לפי הטעם הראשון, שהובא גם בבבלי, רבי אליעזר למד מלולב. ואילו לפי הטעם השני, רבי אליעזר למד מניסוך המים.</small><br>• • •<br>ואומרים: <strong>תני –</strong> שנוי (שנו ברייתא)<strong>:</strong> מאימתי מזכירים גבורות גשמים? - <strong>רבי ליעזר</strong> (אליעזר) <strong>אומר: משעת נטילת לולב –</strong> משעה שמתחילים ליטול את ארבעת המינים, שזהו ביום טוב הראשון של חג הסוכות<strong>. רבי יהושע אומר: משעת הניחו –</strong> משעה שגומרים ליטול את ארבעת המינים ומניחים אותם, שזהו ביום השביעי של חג הסוכות<strong>.</strong><br>
ואומרים: <strong>על דעתיה דהדין בתרייא</strong> (מילה זו היא שיבוש של: תנייא ברייא) <strong>–</strong> על דעתו של זה התנא החיצון (התנא ששנה את הברייתא)<strong>, היא דעתיה דרבי ליעזר קדמייתא –</strong> היא דעתו של רבי אליעזר בראשונה (במשנה)<strong>, היא דעתיה אחרייתא –</strong> היא דעתו של רבי אליעזר באחרונה (בברייתא), שדעתו בברייתא כדעתו במשנה, שמזכירים גבורות גשמים מיום טוב הראשון של חג<strong>.</strong> אבל <strong>מחלפא שיטתיה דרבי יהושע! –</strong> מוחלפת שיטתו של רבי יהושע (דבריו כאן סותרים את דבריו שלו עצמו במקום אחר)! ומבארים את הסתירה: <strong>תמן</strong> (שם, במקום אחר, במשנה) <strong>הוא אמר:</strong> מזכירים גבורות גשמים <strong>מיום טוב האחרון –</strong> היום השמיני של חג הסוכות<strong>, והכא</strong> (וכאן, בברייתא) <strong>הוא אמר:</strong> מזכירים גבורות גשמים <strong>משעת הניחו –</strong> היום השביעי של חג הסוכות<strong>!</strong>
ומיישבים את הסתירה: <strong>אמר רבי מנא</strong> (השני, מגדולי אמוראי ארץ ישראל בדור החמישי, בנו של רבי יונה)<strong>: שכל היום כשר ללולב –</strong> כל היום כשר (ראוי) למצות נטילת לולב בחג הסוכות, ונמצא ששעת הנחתו של הלולב היא ביום השמיני של חג הסוכות, ולא ביום השביעי. הרי שדעתו של רבי יהושע בברייתא כדעתו במשנה, שמזכירים גבורות גשמים מיום טוב האחרון של חג<strong>.</strong><br><br><small>הברייתא הזו הובאה גם בבבלי תענית ב,ב. לפי הבבלי שם ג,א, התנא ששנה את המשנה והתנא ששנה את הברייתא חלוקים בדעתו של רבי יהושע, שזה סבור, שדעתו שמזכירים מהיום השמיני של סוכות, וזה סבור, שדעתו שמזכירים מהיום השביעי של סוכות. הרי שבזה חלוק הבבלי על הירושלמי כאן.<br><br>הביטוי 'על דעתיה דהן / דהדין תנייא ברייא' מופיע בירושלמי חלה ד,ב ופסחים ז,א. 'תנייא ברייא' מופיע גם בירושלמי יומא ו,ו.<br><br><strong>כל היום כשר ללולב</strong><br>ב<strong>משנה סוכה</strong> ג,ט שנינו: לא נטל שחרית (את הלולב), ייטול בין הערביים, שכל היום כשר ללולב.<br>וכן ב<strong>משנה מגילה</strong> ב,ה שנינו: כל היום כשר ...לנטילת לולב.<br>רבי מנא ציטט את המשנה בסוכה.<br>• • •<br>ב<strong>בבלי תענית</strong> ב,ב הביאו את המשך הברייתא, וכך אמרו שם: רבי יהודה בן בתירה אומר: בשני בחג (הסוכות) הוא מזכיר ("מוריד הגשם", שמתחילים להזכיר). רבי עקיבא אומר: בשישי בחג הוא מזכיר. רבי יהודה אומר משום רבי יהושע: העובר לפני התיבה (שליח הציבור) ביום טוב האחרון של חג (בשמיני עצרת) - האחרון (המתפלל תפילת מוסף) מזכיר ("מוריד הגשם", שמתחילים להזכיר), והראשון (המתפלל תפילת שחרית) אינו מזכיר (גשם). ביום טוב הראשון של פסח - הראשון (המתפלל תפילת שחרית) מזכיר (גשם), והאחרון (המתפלל תפילת מוסף) אינו מזכיר (גשם, שפוסקים מלהזכיר).<br>דעתו זו של רבי יהודה הובאה במשנה בפרקנו הלכה ב. לדעת רבי יהודה, מזכירים גבורות גשמים מתפילת מוסף של יום טוב האחרון של חג.</small><br>
ושואלים (על רבי יהודה): <strong>ויזכיר</strong> (שליח הציבור) <strong>מבערב</strong> (בתפילת ערבית של יום טוב האחרון של חג)<strong>! –</strong> שהיום מתחיל מבערב (וככל הזכרה בתפילה מעין המאורע שצריך להזכיר מבערב).
ומשיבים: <strong>לית כל עמא תמן –</strong> אין כל העם (הציבור) שם (בבית הכנסת), שבערב טרודים הם בהכנת צורכי יום טוב, ויש מהעם שאינם נכנסים לבית הכנסת, ואין ראוי שיהיו מתחילים להזכיר גשם אלא כשכל הציבור בבית הכנסת, משום החשיבות הגדולה של ירידת גשמים<strong>.</strong><br>
ושואלים עוד (על רבי יהודה): <strong>ויזכיר</strong> (שליח הציבור) <strong>בשחרית</strong> (בתפילת שחרית של יום טוב האחרון של חג)<strong>! –</strong> שבשחרית כל העם שם<strong>.</strong>
ומשיבים: <strong>אף</strong> (הלא) <strong>הוא</strong> (זה שלא היה בבית הכנסת בערב) <strong>סבור</strong> (חושב, נדמה לו) <strong>שמא</strong> (אולי) <strong>הזכירו</strong> (הציבור) <strong>מבערב והוא הוי מדכר –</strong> והוא עלול להזכיר (לשנה האחרת מבערב, אם גם לשנה האחרת לא יהיה בבית הכנסת בערב ויתפלל בביתו, בעוד שהציבור לא יהיו מזכירים מבערב אלא בשחרית, והרי יחיד אינו יכול להזכיר גשם לפני שהזכיר הציבור, כאמור להלן בסמוך)<strong>. מכיון דהוא חמי לון דלא מדכרין בקדמיתא ומדכרין באחריתא</strong> (במסירה מהגניזה: בתנייתא) <strong>–</strong> מכיון שהוא (זה שלא היה בבית הכנסת בערב) רואה אותם (את הציבור) שאין מזכירים בראשונה (בשחרית) ומזכירים באחרונה (במוסף)<strong>, אף</strong> (הלא) <strong>הוא יודע שלא הזכירו מבערב –</strong> והוא לא יזכיר לשנה האחרת מבערב. משום כך מזכירים גבורות גשמים מתפילת מוסף<strong>.</strong><br><br><small><strong>ויזכיר מבערב</strong><br>בארץ ישראל בימי האמוראים שליח הציבור היה חוזר על התפילה בקול רם בערבית כמו בשאר התפילות. הפייטנים בארץ ישראל חיברו שבעתות (פיוטים לחזרת התפילה של שליח הציבור המשולבים בתפילות שבע של שבת וחג) ללילי שבת וחג. וזהו שאמרו: ויזכיר (שליח הציבור) מבערב (בחזרת תפילתו).<br><br>ב<strong>בבלי תענית</strong> ג,א אמרו, שרבי יהודה חלוק על רבי יהושע, הן על דעתו במשנה והן על דעתו בברייתא. ונראה, שלדעת רבי יהושע (במשנה, ולפי הירושלמי גם בברייתא), מזכירים גבורות גשמים מתפילת ערבית של יום טוב האחרון של חג.<br><br><strong>בשחרית</strong><br>ב<strong>מסכת סופרים</strong> יח,ו נאמר: ביום טוב (בשחרית) מאחרים לבוא (לבית הכנסת), שהם צריכים לתקן מאכלים של יום טוב.<br><br>הרי שגם בבוקר טרודים הם בהכנת צורכי יום טוב, כמו בערב, אלא שבבוקר מאחרים לבוא לבית הכנסת, ולכן בשחרית כל העם שם בבית הכנסת, שלא כמו בערב, שאין כל העם שם. משום כך, לא השיבו על השאלה: 'ויזכיר בשחרית!' מה שהשיבו על השאלה: 'ויזכיר מבערב!'.</small><br>
ומספרים: <strong>אמר ליה –</strong> אמר לו (לרבי מנא) <strong>רבי חייה בר מרייא</strong> (אמורא ארץ ישראלי בדור החמישי, תלמידו של רבי יונה)<strong>: הכין הוה רבי יונה אבוך הוי בה –</strong> כך היה רבי יונה אביך נושא ונותן (עוסק) בה (בהלכה זו, כמו שאתה נשאת ונתת (עסקת) בה). רבי חייא בר מרייא בא לשבח את רבי מנא, שיישב את הסתירה בדעתו של רבי יהושע והסביר את דבריו (מקומה של מימרה זו אינו כאן אלא לעיל לאחר דברי רבי מנא)<strong>.</strong><br><br><small>בלשון הזו אמר לו רבי חייה בר מרייא לרבי מנא גם בירושלמי עירובין ח,ט.</small><br>• • •
(ג)  ואומרים: אמר <strong>רבי חגיי</strong> (אמורא ארץ ישראלי בדור השלישי והרביעי) <strong>בשם רבי פדת</strong> (אמורא ארץ ישראלי בדור השלישי והרביעי)<strong>: אסור ליחיד להזכיר עד שיזכור</strong> (צריך לומר כמו במסירה מהגניזה: שיזכיר) <strong>שלוח ציבור.</strong> אמר <strong>רבי סימון</strong> (רבי שמעון בן פזי, אמורא ארץ ישראלי בדור השני והשלישי) <strong>בשם רבי יהושע בן לוי</strong> (אמורא ארץ ישראלי בדור הראשון)<strong>:</strong> (במסירה מהגניזה נוסף: מה) וכי <strong>בשלוח ציבור הדבר תלוי?!</strong> – אלא יחיד אם רצה להזכיר מזכיר.
<strong>אמר רבי מנא קומי</strong> – לפני <strong>רבי חגי: מה</strong> (מילת תמיהה)<strong>, ופליג</strong> (=הוא פליג)<strong>?</strong> – וכי הוא (רבי סימון) חלוק? <strong>- אמר ליה</strong> – אמר לו (רבי חגי לרבי מנא)<strong>: לא</strong> – אין רבי סימון חלוק<strong>, דא דאת אמר</strong> (במסירה מהגניזה: הדא דאתאמרא) – זו (המימרה) שאתה אומר (שנאמרה בשם רבי יהושע בן לוי): וכי <strong>בשלוח ציבור הדבר תלוי?!</strong> אלא <strong>יחיד אם רצה להזכיר מזכיר - בטל</strong> – המימרה הזו נאמרה בענין הזכרת טל. ביום טוב הראשון של פסח בתפילת מוסף מתחילים להזכיר טל ("מוריד הטל"), ויחיד המתפלל תפילת מוסף יכול להזכיר טל אף לפני שהזכיר שליח ציבור העובר לפני התיבה, שהתחלת הזכרת טל אינה תלויה בהזכרה של שליח ציבור, כי בטל אם רצה להזכיר כל ימות השנה מזכיר, כאמור להלן<strong>. ודא דאת אמר</strong> (במסירה מהגניזה: הדא דאתאמרא) – וזו (המימרה) שאתה אומר (שנאמרה בשם רבי פדת): <strong>אסור ליחיד להזכיר עד שיזכיר שלוח ציבור - בגשם</strong> – המימרה הזו נאמרה בענין הזכרת גשם. ביום טוב האחרון של סוכות בתפילת מוסף מתחילים להזכיר גשם ("מוריד הגשם"), ויחיד המתפלל תפילת מוסף אינו יכול להזכיר גשם רק לאחר שהזכיר שליח ציבור העובר לפני התיבה, שהתחלת הזכרת גשם תלויה בהזכרה של שליח ציבור<strong>.</strong><br>
ואומרים: <strong>קמון לצלותא</strong> – עמדו (הציבור) לתפילה (תפילת מוסף ביום טוב האחרון של חג), והיחידים מתפללים בלחש, ואחר כך שליח ציבור חוזר ומתפלל בקול רם, <strong>- כמי שהזכיר שלוח ציבור</strong> – אף לפני שהזכיר שליח ציבור גשם בחזרת תפילתו בקול רם, הרי זה כאילו כבר הזכיר שליח ציבור, ולכן היחידים יכולים להזכיר גשם בתפילתם בלחש, שכן תפילת היחידים היא כמו תפילת שליח הציבור. אבל יחיד המתפלל תפילת מוסף בינו לבין עצמו (שלא עם הציבור) אינו יכול להזכיר גשם רק לאחר שהזכיר שליח ציבור, וזהו מה שאמרו לעיל בגשם: אסור ליחיד להזכיר עד שיזכיר שליח ציבור.<br><br><small><strong>עד שיזכיר שלוח ציבור</strong><br>יש ללמוד, שהזכרת גשם תלויה בשליח ציבור, מדברי רבי יהודה במשנה ובברייתא: העובר לפני התבה (שליח הציבור) ביום טוב האחרון של חג - האחרון (המתפלל תפילת מוסף) מזכיר (גשם).<br>דברי הגמרא כאן, כמו דברי הגמרא לעיל ("ויזכיר מבערב" וכו'), נאמרו בשיטת רבי יהודה, שהלכה כמותו (להלן הלכה ב).<br><br><strong>קמון לצלותא</strong><br>הלשון המצויה היא 'לעמוד <strong>ב</strong>תפילה'. הלשון 'לעמוד <strong>ל</strong>תפילה' האמורה כאן ('קמון <strong>ל</strong>צלותא') מופיעה גם בירושלמי סנהדרין ב,ב: עומדין <strong>ל</strong>תפילה.<br>לפני תפילת מוסף ישב הציבור, ולקראת התפילה קם שליח הציבור ממקומו ועבר לפני התיבה והציבור נעמד.</small><br>
<strong>[</strong>ואומרים (מימרה זו הושלמה על פי מסירה מהגניזה): אמר <strong>רבי סימון בשם רבי יהושע בן לוי: כשם ששליח ציבור</strong> – העובר לפני התיבה, <strong>חייב</strong> – להזכיר גשם בתפילת מוסף ביום טוב האחרון של חג<strong>, כך כל יחיד ויחיד</strong> – המתפלל, <strong>חייב</strong> – להזכיר גשם בתפילת מוסף ביום טוב האחרון של חג, ואין שליח ציבור מוציא את הרבים ידי חובתם<strong>.]</strong><br><br><small>ב<strong>משנה ראש השנה</strong> ד,ה-ט שנו: סדר ברכות (של תפילת מוסף בראש השנה, שבה תוקעים): אומר אבות וגבורות וקדושת השם, וכולל מלכויות עם קדושת היום ותוקע, זכרונות ותוקע, שופרות ותוקע, ואומר עבודה והודאה וברכת כוהנים. העובר לפני התיבה (שליח ציבור) ביום טוב של ראש השנה - השני (זה שמתפלל תפילת מוסף) מתקיע (את התקיעות על סדר הברכות). כשם ששליח ציבור חייב (בתפילת מוסף של ראש השנה), כך כל יחיד ויחיד חייב. רבן גמליאל אומר: שליח ציבור מוציא את הרבים ידי חובתם.<br><br>משנה זו נשנתה בענין תפילת מוסף של ראש השנה, הכוללת את הברכות של מלכויות, זכרונות ושופרות, שתוקעים עליהם. במשנה שם אמרו, ששליח ציבור אומר את הברכות בתפילת מוסף של ראש השנה, ועל זה אמרו שם, שכשם ששליח ציבור חייב, כך כל יחיד ויחיד חייב. אף בענין הזכרת גשם אמרו במשנה להלן, ששליח ציבור מזכיר גשם בתפילת מוסף של יום טוב האחרון של חג, ועל זה אמרו בירושלמי כאן, שכשם ששליח ציבור חייב, כך כל יחיד ויחיד חייב.<br>• • •<br>הסוגיה להלן הועתקה לכאן מירושלמי ברכות ה,ב.<br>ב<strong>משנה ברכות</strong> ה,ב שנינו: מזכירים גבורות גשמים ("מוריד הגשם") בתחיית המתים (בברכת תחיית המתים, שהיא הברכה השנייה שבתפילת שמונה עשרה).</small>
(ד)  מה הטעם שקבעו את הזכרת הגשמים בתחיית המתים? -
ואומרים: <strong>כשם שתחי</strong>י<strong>ת המתים</strong> מביאה <strong>חיים לעולם</strong> – שהמתים קמים לתחייה<strong>, כך ירידת</strong> ה<strong>גשמים</strong> מביאה <strong>חיים לעולם</strong> – שחיותו של העולם תלויה במים, ועוד, שעל ידי הגשמים גדלה התבואה, שממנה העולם חי וניזון. ולכן קבעו את הזכרת הגשמים בתחיית המתים<strong>. רבי חייה בר בא</strong> (בר אבא, אמורא ארץ ישראלי בדור השלישי) <strong>שמע לה מן הדא</strong> – שמע אותה (את ההלכה) מן זה (המקרא)<strong>: "יחיינו מיומיים</strong>, <strong>ביום השלישי יקימנו ונחיה לפניו"</strong> (הושע ו,ב) – המקרא הזה רומז לתחיית המתים<strong>, "ונדעה נרדפה לדעת את יי' כשחר נכון מוצאו</strong>, ויבוא כגשם לנו<strong>"</strong> (שם ג) – הרי שהשוה הכתוב תחיית המתים לירידת הגשמים, ולכן קבעו את הזכרת הגשמים בתחיית המתים<strong>.</strong><br><br><small><strong>חיים לעולם</strong><br>ירידת הגשמים היא כעין תחיית המתים, מפני שכל הצמחים היבשים הנראים כגוועים בימות החמה חוזרים וניעורים לחיים על ידי הגשמים, וכל הזרעים הקבורים באדמה יוצאים וצומחים על ידי הגשמים. הרי שהגשמים מחיים את כל הבריאה, כמו תחיית המתים.<br><br><strong>כתחיית המתים</strong><br>ב<strong>בבלי ברכות</strong> לג,א אמרו: מזכירים גבורות גשמים בתחיית המתים. מאי טעמא? - אמר רב יוסף: מתוך ששקולה כתחיית המתים, לפיכך קבעוה בתחיית המתים.<br>וב<strong>בראשית רבה</strong> יג,ו נאמר: רבי חייא בר אבא אמר: שקולה (ירידת גשמים) כנגד תחיית המתים. רבי אבא בריה דרבי חייא אמר: אף חכמים קבעוה בתחיית המתים.<br>וב<strong>דברים רבה</strong> ז,ו נאמר: רבנן אמרי: גדולה ירידת גשמים שהיא שקולה כתחיית המתים. מניין? - שנאמר: "ויבוא כגשם לנו כמלקוש יורה ארץ", מה כתיב קמיה? "יחיינו מיומיים" (שם), לפיכך קבעוה בתחיית המתים, שהיא שקולה כנגדה.<br><br><strong>רמז לתחיית המתים</strong><br>ב<strong>ספרי 'דברים'</strong> פסקה שכט נאמר: זה אחד מארבע הבטחות שניתן להם רמז לתחיית המתים: "יחיינו מיומים" (הושע ו,ב).<br>וב<strong>מדרש תנאים לדברים</strong> לב,לט נאמר: זה אחד מעשרה דברים שיש בהם רמז לתחיית המתים: "יחיינו מיומיים, ביום השלישי יקימנו ונחיה לפניו" (הושע ו,ב).<br><br><strong>גבורות גשמים</strong><br>ב<strong>בבלי תענית</strong> ב,א אמרו: מאי גבורות גשמים? - אמר רבי יוחנן: מפני שיורדים בגבורה.<br>לפי רבי יוחנן, תיקנו חכמים להזכיר גבורות גשמים בברכה שנייה של תפילה, משום שתיקנו להזכיר בברכה שנייה את גבורותיו של הקב"ה, וירידת גשמים היא מגבורותיו של הקב"ה.</small><br>• • •
(ה)  <strong>כתיב</strong> – כתוב (בענין מעשי אליהו הנביא)<strong>: "ויאמר אליהו התשבי מתושבי גלעד אל אחאב, חי יי' אלהי ישראל אשר עמדתי לפניו, אם יהיה השנים האלה טל ומטר, כי אם לפי דברי"</strong> (מלכים א יז,א) – אליהו נשבע לאחאב, שלא יהיה בשנים האלה טל ומטר, ותבוא בצורת, בגלל פשעי אחאב. ולא נזכר שם עוד הטל, אלא הגשם בלבד<strong>.</strong> ואומרים: <strong>רבי ברכיה</strong> (אמורא ארץ ישראלי בדור הרביעי) <strong>אמר: רבי יוסה</strong> (צריך לומר כבמקבילה בברכות: רבי יסה. ובמסירה מהגניזה: רבי יסא) <strong>ורבנין</strong> – רבי יסה (רבי אסי, אמורא ארץ ישראלי בדור השלישי) וחכמים (חלוקים בדבר זה, ואין יודעים מי אמר זאת ומי אמר זאת)<strong>. חד אמר</strong> – אחד (מהם) אמר<strong>, בין על הטל בין על המטר נשמע לו</strong> – ה' קיבל את דברי אליהו בין על הטל ובין על הגשם, ששניהם נעצרו מלרדת<strong>. וחורנה אמר</strong> – והאחר אמר<strong>, על המטר נשמע לו ועל הטל לא נשמע לו</strong> – ה' קיבל את דברי אליהו על הגשם, אבל לא קיבל את דבריו על הטל, שהגשם נעצר, אבל הטל לא נעצר, כי אי אפשר לעולם בלא טל<strong>.</strong><br><br><small>המונח "חד אמר... וחורנה אמר..." נאמר בלשון יחיד, למרות שצד אחד במחלוקת הם רבנין, אלא שהושגר המונח לכאן (אשגרת מינוח).<br><br><strong>"חי ה' אלוהי ישראל"</strong><br>ב<strong>ירושלמי נדרים</strong> יא,א אמרו: רבי יוחנן אמר: בין לנדרים בין לשבועות הזקן (החכם) מתיר, ורבי שמעון בן לקיש אמר: לנדרים הזקן מתיר ולשבועות אין הזקן מתיר. ואתייא דרבי שמעון בן לקיש כהדא דאיסי (רבי אסי). חד בר נש אתא מישרי נדרא קומי (אדם אחד בא להתיר נדרו לפני) רבי יוסי (צריך לומר: אסי). מתעטף ויתיב ליה (התעטף וישב לו רבי אסי, כי אין נשאלים נדרים אלא עטופים ויושבים). אמר ליה: מה אשתבעת? - אמר ליה: איפופי ישראל, לא עללה לביתי (נדרתי באלוהי ישראל, שלא תיכנס אשתי לביתי). - אמר ליה: איפופי ישראל, ולא עללה לבייתך (נדרת באלוהי ישראל, ולכן לא תיכנס אשתך לביתך, שהנודר בלשון זו, הרי זו שבועה, ואין נזקקים להתיר שבועות).<br><br>וב<strong>בבלי נדרים</strong> כב,ב אמרו: אמר רבי אסי: אין נזקקים לאלוהי ישראל (להתיר לו נדרו, לפי שנדר חמור הוא, כיון שהזכיר שם שמים)... ההוא דאתא לקמיה דרב אסי, אמר ליה: במאי נדרת? - אמר ליה: באלוהי ישראל. - אמר ליה: אי נדרת במוהי שהיא כינוי בעלמא (מוהי היא כינוי לשבועה, כמו ששנינו במשנה נדרים א,ב) לא מזדקיקנא לך (שחל עליו איסור שבועה, ורבי אסי סבור, שלכתחילה אין נזקקים לשבועה), באלוהי ישראל מזדקיקנא לך?! (בתמיהה (כך גרס ר"ן)). ...אמר רבא אמר רב נחמן: הלכתא: נזקקים לאלוהי ישראל.<br><br>לפי רבי אסי, הנשבע באלוהי ישראל - שבועה חמורה היא. ייתכן שרבי אסי הוא שאמר, בין על הטל בין על המטר נשמע לו, שהרי אליהו נשבע באלוהי ישראל, וכיון ששבועה חמורה היא, נשמע לו ה' על שניהם, ולא הותרה שבועתו של אליהו לאחר מכן אלא משום שהיו צריכים לטל ולמטר.</small><br>• • •<br>ואומרים: <strong>מאן דאמר</strong> – מי שאמר<strong>, על המטר נשמע לו ועל הטל לא נשמע לו, מן הדין קרייא</strong> – מן המקרא (הפסוק) הזה (למד את דבריו)<strong>: "לך הראה אל אחאב ואתנה מטר על פני האדמה"</strong> (מלכים א יח,א) – כך נצטוה אליהו על ידי ה' בשנה השלישית של עצירת הגשמים. ולא הזכיר ה' טל, הרי שהטל לא נעצר<strong>.</strong><br><br><small>ב<strong>בבלי תענית</strong> ג,א אמרו: טל מנלן דלא מיעצר? - דכתיב: "ויאמר אליהו התשבי מתושבי גלעד אל אחאב חי ה' אלוהי ישראל אשר עמדתי לפניו אם יהיה השנים האלה טל ומטר כי אם לפי דברי" (מלכים א יז), וכתיב: "לך הראה אל אחאב ואתנה מטר על פני האדמה" (מלכים א יח). ואילו טל לא קאמר ליה (רש"י: 'ואתנה טל ומטר', אלא מטר בלבד), מאי טעמא - משום דלא מיעצר (רש"י: טל לעולם, ואפילו באותן שנים).<br><br>וב<strong>מדרש תנחומא</strong> (בובר) פרשת 'תולדות' סימן יט וב<strong>אגדת בראשית</strong> פרק מד נאמר: את מוצא, אפילו צדיק שבצדיקים אינו שולט בטל, אלא הקב"ה בעצמו. רצונך לידע, בשעה שעמד אליהו ונשבע ואמר: חי ה' אלוהי ישראל אשר עמדתי לפניו אם יהיה השנים האלה טל ומטר (מלכים א יז,א), ולא שמע לו הקב"ה, אלא היה הטל יורד. מניין? - שכן הוא אומר לאליהו: לך הראה אל אחאב ואתנה מטר (מלכים א יח,א), 'ואתנה טל ומטר' לא נאמר, אלא 'ואתנה מטר', מכאן שהיה הטל יורד כל אותם הימים, להודיעך שאין אדם שולט בטל אלא הקב"ה.</small><br>• • •<br>ושואלים: <strong>מאן דאמר</strong> – מי שאמר<strong>, בין על הטל בין על המטר נשמע לו, איכן הותר נדרו של טל?</strong> – היכן התיר ה' את שבועתו של אליהו על הטל? שהרי נשבע אליהו שלא ירד טל, וה' קיבל את דבריו על הטל, והיה ה' צריך לומר שירד טל ובכך להתיר את שבועתו של אליהו על הטל, כשם שאמר ה' שירד גשם ובכך התיר את שבועתו של אליהו על הגשם, שכן שבועה אינה בטלה אלא על ידי התרה (קבלת התר מהחכם, שהוא ה' בענין שבועתו של אליהו).<br><br><small>מי שאמר, שעל הטל לא נשמע לו, לא חלה שבועתו של אליהו על הטל כלל, ולא היה צריך להתיר אותה.<br><br>במקומות שבהם נזכר נדר באלוהי ישראל, כמו כאן, קוראים לשבועה נדר, אף על פי שהלשון "באלוהי ישראל" אינו לשון נדר אלא לשון שבועה (ראה ר"ן בבבלי נדרים ח,א).</small><br>
ומשיבים (תשובה אחת): <strong>אמר רבי תנחום אדרעיא</strong> (מהיישוב אדרעי בגליל העליון (יהושע יט,לז))<strong>: סברין מימר</strong> – חשבו (חכמים) לומר<strong>, נדר שהותר מכללו</strong> (יש גורסים: מקצתו) <strong>הותר כולו</strong> – הנודר נדר הכולל כמה דברים, אם הותר הנדר לגבי קצת מהדברים, הרי הותר בכך הנדר כולו, ושוב אינו תופס גם לגבי הדברים האחרים. ואף בענין שבועתו של אליהו, שנשבע שבועה על הטל ועל הגשם כאחד, כיון שהותרה שבועתו לגבי הגשם, הותרה גם לגבי הטל, ולכן לא היה צריך ה' להתיר את שבועתו של אליהו על הטל<strong>.</strong><br><br><small>ב<strong>משנה נדרים</strong> ט,ו שנינו: בא רבי עקיבא ולימד, שהנדר שהותר מקצתו, הותר כולו.<br>וב<strong>ירושלמי נדרים</strong> א,א אמרו: "ככל היוצא מפיו יעשה" (במדבר ל,ג), מיכן לנדר שבטל מקצתו בטל כולו (דרשו את הכתוב בענין נדר ושבועה, שאם הנדר חל ככל היוצא מפיו - יעשה אותו, ואם אי אפשר לנדר לחול כולו אלא מקצתו - בטל כולו).<br><br>נראה, שעיקר שבועתו של אליהו היה הגשם, והטל היה טפל לו, וממילא אם הותר העיקר - נפל הטפל.</small><br>
ומשיבים עוד (תשובה שנייה): <strong>אית דבעי מימר</strong> – יש שרוצה לומר<strong>,</strong> שהתיר ה' את שבועתו של אליהו על הטל <strong>בבנה של צרפית</strong> – במעשה של בנה של האלמנה בצרפת, שליד צידון, שהחיה אליהו את בנה, כפי שמבארים להלן<strong>,</strong> שנאמר: <strong>"ויקרא אל יי' ויאמר, יי' אלהיי, הגם על האלמנה אשר אנכי מתגורר עמה הרעתה להמית את בנה"</strong> (מלכים א יז,כ) – אליהו התפלל אל ה', שהביא רעה על האלמנה והמית את בנה<strong>. אמר רבי יודה</strong> (יהודה) <strong>בן פזי</strong> (רבי יהודה בר סימון, אמורא ארץ ישראלי בדור השלישי והרביעי) – בדרך משל<strong>:</strong> למה הדבר דומה? - <strong>לאחד שגנב נרתיקו</strong> (תיק) <strong>של רופא, עם</strong> (בשעה, בעוד) <strong>כשהוא</strong> (הגנב) <strong>יוצא</strong> (מבית הרופא) <strong>נפצע בנו</strong> (של הגנב)<strong>, חזר</strong> (הגנב) <strong>אצלו</strong> (אצל הרופא) <strong>ואמר לו: אדוני הרופא, רפא את בני. אמר לו</strong> (הרופא לגנב)<strong>: לך והחזר את הנרתיק שכל מיני רפואות נתונין בו, ואני מרפא את בנך. כך</strong> (באופן כזה הוא הנמשל) <strong>אמר לו הקב"ה לאליהו</strong> – שהתפלל אל ה' שיחייה את בנה המת של האלמנה<strong>: לך והתר נדרו של טל</strong> – השבועה שנשבעת שלא יהיה טל<strong>,</strong> מפני <strong>שאין המתים חיים אלא בטללים</strong> – הקב"ה מחיה מתים על ידי טל<strong>, ואני מחיה בנה של צרפית</strong> – ומכיון שבנה המת של האלמנה קם לתחייה, הרי שקודם הותרה שבועתו של אליהו על הטל<strong>.</strong><br><br><small>אף על פי שהותרה שבועתו של אליהו על הטל, לא הותרה על הגשם, עד שאמר לו ה': "ואתנה מטר", ואין אומרים כאן: נדר שהותר מקצתו, הותר כולו, שכיון שעיקר שבועתו של אליהו היה הגשם, והטל היה טפל לו, לכן, אם הותר הטפל - לא נפל העיקר. ואפשר, שמי שרוצה לומר, שהותרה שבועתו של אליהו על הטל בבנה של צרפית, בא להשיב אפילו לפי מי שאמר, שנדר שהותר מקצתו, לא הותר כולו.<br><br><strong>אני מחיה בנה של צרפית</strong><br>ב<strong>מלכים א</strong> יז,כ-כב נאמר: "ויקרא אל ה' ויאמר, ה' אלוהי, הגם על האלמנה אשר אני מתגורר עמה הרעות להמית את בנה. ויתמודד על הילד שלש פעמים, ויקרא אל ה' ויאמר, ה' אלוהי, תשוב נא נפש הילד הזה על קרבו. וישמע ה' בקול אליהו, ותשוב נפש הילד על קרבו ויחי". הרי שקרא אליהו אל ה' שתי פעמים, ולא הזכיר הכתוב מה השיבו ה' בראשונה אלא מה השיבו בשנייה. לפי האמור בירושלמי כאן, השיבו ה' בראשונה, שיתיר את שבועתו על הטל. ולאחר שהתיר שבועתו, קרא אליהו בשנייה אל ה', וביקש שיחייה את בנה של הצרפית, וה' שמע בקולו והחיה את הבן, כאמור בכתוב.<br><br>ב<strong>בבלי סנהדרין</strong> קיג,א אמרו: "ויאמר אליהו התשבי מתושבי גלעד אל אחאב חי ה' אלוהי ישראל אשר עמדתי לפניו אם יהיה השנים האלה טל ומטר כי אם לפי דברי" (מלכים א יז), בעא רחמי אאקלידא דמטרא (מפתח של מטר), יהב ליה, וקם ואזל. "ויהי מקץ ימים וייבש הנחל כי לא היה גשם בארץ" (מלכים א יז), כיון דחזא הקב"ה דאיכא צערא בעלמא כתיב: "ויהי דבר ה' אליו לאמור קום לך צרפתה" (רש"י: לגלגל הדבר שיחזיר לו מפתח של מטר, כדמפרש ואזיל). וכתיב: "ויהי אחר הדברים האלה חלה בן האישה בעלת הבית" (מלכים א יז), בעא רחמי למיתן ליה אקלידא דתחיית המתים, אמר ליה הקב"ה: שלושה מפתחות לא נמסרו ביד שליח: של חיה (יולדת), ושל גשמים, ושל תחיית המתים (רש"י: על כל האוצרות של הקב"ה יש מפתחות, ונמסרו ביד שליחים הממונים, אבל שלושה מפתחות יש לו בידו, שלא מינה שליח עליהם), (ואמר הקב"ה לאליהו: אותם שלושה מפתחות עיכבתי בידי, ולא מיניתי שליח עליהם, אלא אותך עשיתי ממונה על אחד מהם, ועתה אם תשאל מפתח שני) יאמרו: שניים ביד תלמיד ואחד ביד הרב! אייתי לי האי (מפתח של מטר) ושקול האי (מפתח של תחיית המתים). מיד כתיב: "לך הראה אל אחאב ואתנה מטר" (מלכים א יח) (רש"י: ולא כתיב 'ותן מטר').<br><br>לפי הירושלמי, הקב"ה החיה את בן האלמנה בטל. ואילו לפי הבבלי, אליהו החיה את בן האלמנה, לאחר שנמסר לו מפתח של תחיית המתים.<br><br>אף המדרשים חלוקים בדבר. יש מדרשים שנאמר בהם, שאליהו החיה את בנה של הצרפית. ויש מדרשים שנאמר בהם, שהקב"ה החיה את בנה של הצרפית על ידו של אליהו.<br><br><strong>מפתחות בידו של הקב"ה</strong><br>ב<strong>דברים רבה</strong> ז,ו נאמר: "יפתח ה' לך את אוצרו הטוב את השמים" - מהו 'יפתח'? - שלושה מפתחות בידו של הקב"ה ואין בריה שולטת עליהם, לא מלאך ולא שרף, ואלו הם: מפתח של תחיית המתים ומפתח של עקרות ומפתח של גשמים.<br>וב<strong>מדרש תנחומא</strong> (בובר) פרשת 'ויצא' סימן טז נאמר: אמר רבי יוחנן: ארבעה מפתחות ביד הקב"ה ולא מסר אותם לבריה בעולם, ואלו הם: מפתח של גשמים, ומפתח של כלכלה, ומפתח של קברות, ומפתח של עקרות. ולכשהוצרכו מסרם הקב"ה לצדיקים, מפתח של גשמים מסר לאליהו, שנאמר: "אם יהיה השנים האלה טל ומטר כי אם לפי דברי" (מלכים א יז,א)... ומניין שלא מסרם הקב"ה לבריה בעולם, אלא הוא בעצמו פותח אותם? - מפתח של גשמים, שנאמר: "יפתח ה' לך" (דברים כח,יב)...</small><br>• • •<br>הקב"ה רמז בדבריו לאליהו, שהוא עתיד להחיות מתים בטל.
ושואלים: <strong>ומנין שאין המתים חיים אלא בטללים?</strong>
ומשיבים: (במסירה מהגניזה נוסף: מן הדין קריה – מן המקרא הזה) שנאמר (בתפילה נבואית לתחיית המתים): <strong>"יחיו מתיך, נבלתי יקומון, הקיצו ורננו שוכני עפר כי טל אורות טלך, וארץ רפאים תפיל"</strong> (ישעיהו כו,יט) – המתים יתעוררו לתחייה על ידי הטל שבו יחייה ה' אותם<strong>.</strong>
ושואלים: <strong>מהו "וארץ רפאים תפיל"?</strong> – מה פירוש המילים האלו שבסוף הפסוק? <strong>-</strong> ומשיבים: <strong>אמר רבי תנחום אדרעייא:</strong> מתרגמים: <strong>וארעא תפקידה תפלט</strong> – והארץ את פיקדונה תקיא ותוציא, שהארץ תוציא ('תפיל') מקרבה את המתים ('רפאים') המופקדים וקבורים בה (יש לקרוא כך: 'וארץ - רפאים תפיל', כי המילה 'וארץ' מוטעמת בטעם מפסיק, והמילה 'רפאים' מוטעמת בטעם מחבר למילה 'תפיל')<strong>.</strong><br><br><small>ב<strong>פרקי דרבי אליעזר</strong> פרק לג נאמר: לעתיד לבוא הקב"ה מוריד טל ומחייה את המתים, שנאמר: "יחיו מתיך נבלתי יקומון", "יחיו מתיך" - אלו ישראל שמתו בטוחים על שמו, "נבלתי יקומון" - אלו הגויים שהם כנבלת בהמות שיקומו לפני הדין אבל לא יחיו, "הקיצו ורננו שוכני עפר" - אלו הצדיקים שהם שוכני עפר ארץ, "כי טל אורות טלך" - אין לצדיקים אלא טל אורות, והוא נותן רפואות לארץ, שנאמר: "וארץ רפאים תפיל", ומה הוא? - אמר רבי תנחום: אדמא תפקידתא תפלוט (הארץ תפלוט את הטל ('רפאים' - רפואות) המופקד בה, שיעלה הטל מן הארץ שלא כדרכו, בשביל טובתם של ישראל, ויחייה את המתים).<br><br>מכיון שאין המתים חיים אלא בטללים, לכן קבעו חכמים להזכיר טל בברכת תחיית המתים.</small><br>• • •
(ו)  מה הטעם שעל הטל לא נשמע לו ה' לאליהו? -
ואומרים (טעם אחד): אמר <strong>רבי יעקב דכפר חנן</strong> (אמורא ארץ ישראלי בדור השלישי. היישוב כפר חנן זהה כנראה עם כפר חנניה בגליל) <strong>בשם רבי שמעון בן לקיש</strong> (מגדולי אמוראי ארץ ישראל בדור השני)<strong>:</strong> כך אמר לו הקב"ה לאליהו: <strong>בשעה שעשה אברהם זקינם</strong> (של ישראל (הגרסה בילקוט שמעוני מלכים א רז: זקנך)) <strong>את רצוני, נשבעתי לו שאיני מזיז</strong> (במסירה מהגניזה: מונע) <strong>טל מבניו</strong> (מישראל) <strong>לעולם</strong> – ובגלל שבועה זו שנשבע ה' לאברהם לא נשמע ה' לאליהו על הטל<strong>. מה טעם?</strong> – מה המקור בכתוב לדבר זה? <strong>- "נשבע יי' ולא ינחם אתה כהן לעולם"</strong> (תהילים קי,ד) – חכמינו דרשו את המזמור הזה על אברהם אבינו, ונשבע ה' לאברהם ואינו עתיד לחזור בו משבועתו<strong>, וכתיב תמן</strong> – וכתוב שם (בפסוק שלפניו)<strong>: "לך טל ילדותיך"</strong> (תהילים קי,ג) – ה' אמר לאברהם, שבשלו ובזכותו יהיה תמיד הטל לילדיו (לבניו), והשבועה שנשבע ה' מוסבת אף על הטל שנזכר בפסוק הקודם<strong>.</strong><br><br><small>אין נשבעים לבטל את המצוות, כי אדם מושבע ועומד מהר סיני לקיים אותן, ולכן לא חלה שבועה על המצוות, משום שאין שבועה חלה על שבועה. מטעם זה לא חלה שבועתו של אליהו שלא ירד טל על שבועתו של ה' שירד טל לעולם.<br><br><strong>עשה אברהם רצוני</strong><br>לפי כמה מדרשים, עשה אברהם את רצונו של ה', כשעקד את יצחק בנו על גבי המזבח (להלן ב,ד; מכילתא דרבי ישמעאל מסכתא ד'ויהי בשלח' פרשה א; מכילתא דרבי שמעון בר יוחאי שמות יד,ו; בראשית רבה נה,ח; שם נו,י; ועוד).<br><br>אבל ב<strong>מדרש שמואל</strong> פרשה ב נאמר: אמרה חנה לפני הקב"ה: ריבון העולמים, אברהם עשה רצונך ונתת לו בן למאה שנים.<br>וב<strong>מדרש אגדה בראשית</strong> כב,יח נאמר: "עקב אשר שמעת בקולי" - בקולו של הקב"ה. מכאן אתה למד, שבן שלוש שנים הכיר אברהם בקולו של הקב"ה וידע בוראו, לפי שלא היה אלא קע"ה שנים ועשה רצון הקב"ה קע"ב שנים כמנין "עקב".<br><br><strong>"לך טל ילדותך"</strong><br>ב<strong>בראשית רבה</strong> לט,יב נאמר: "ונברכו בך כל משפחות האדמה" - הגשמים והטללים (יורדים לעולם) בזכותך.</small><br>
ואומרים עוד (טעם שני): <strong>אמר רבי יודה בר פזי:</strong> כך אמר לו הקב"ה לאליהו: <strong>בדייתיקי</strong> (בשטר צוואה) <strong>נתתיו</strong> (את הטל) <strong>לאביהם</strong> (ליעקב, אביהם של ישראל) – הגרסה במסירה מהגניזה: בדיתיקי נתתיו לאביהם מתנה. והגרסה במקבילה בירושלמי ברכות ובילקוט שמעוני: בדייתיקי נתתיו לאביהם (ואין לגרוס: לאברהם), במתנה נתתיו לו<strong>,</strong> שנאמר: <strong>"ויתן לך האלהים מטל השמים" וגו'</strong> (בראשית כז,כח) – כך בירך יצחק את יעקב, שייתן לו ה' במתנה את הטל. ובגלל מתנה זו שנתן ה' ליעקב לא נשמע ה' לאליהו על הטל, שאין ה' יכול לחזור בו, כיון שניתן הטל בדייתיקי<strong>.</strong><br><br><small>ב<strong>בראשית רבה</strong> עה,ח נאמר: כל הברכות שבירך יצחק את יעקב כנגדן בירכו הקב"ה מלמעלה. יצחק בירכו: "וייתן לך האלוהים מטל השמים" (בראשית כז,כח), והקב"ה בירכו בטל...<br><br>לפי <strong>ויקרא רבה</strong> יט,ב, התורה הכתובה היא דייתיקי. מכיון שנכתב בתורה: "וייתן לך האלוהים מטל השמים", הרי שניתן הטל ליעקב בדייתיקי.</small><br>
ואומרים עוד (טעם שלישי): <strong>אמר רבי שמואל בר נחמן</strong> (בר נחמני, אמורא ארץ ישראלי בדור השני והשלישי)<strong>: בשעה שישראל באין לידי עבירות</strong> ו<strong>מעשים רעים</strong> – נכשלים בעבירות ובמעשים רעים<strong>, הגשמים נעצרין, והן מביאין להן זקן אחד</strong> (הגרסה בילקוט שמעוני: ...עבירות ומעשים רעים, והגשמים נעצרים, הם מביאים...)<strong>, כגון רבי יוסי הגלילי</strong> (תנא בדור השלישי)<strong>, והוא מפגיע</strong> (מתפלל) <strong>בעדם, ומיד הגשמים יורדין</strong> (בזכותו)<strong>. אבל הטל אינו יורד בשביל</strong> (ילקוט שמעוני: בזכות) <strong>בירייה</strong> (אדם) – ואף אם ישראל חוטאים, אין הטל נעצר<strong>. מה טעם?</strong> – מה המקור בכתוב לדבר זה? <strong>- "</strong>כטל מאת ה' כרביבים עלי עשב <strong>אשר לא יקוה לאיש ולא ייחל לבני אדם"</strong> (מיכה ה,ו) – ירידת הטל מסורה בידי שמים בלבד, ואינה תלויה בידי אדם. הרי שכשחוטאים ישראל, הגשמים נעצרים, אבל הטל אינו נעצר, ולכן על המטר נשמע לו ה' לאליהו ועל הטל לא נשמע לו<strong>.</strong><br><br><small>העבירות שבגללם הגשמים נעצרים נמנו בירושלמי להלן ג,ג ובבבלי תענית ז,ב ו-ח,ב ובעוד מקומות.<br><br><strong>הטל יורד בזכות ישראל</strong><br>ב<strong>בראשית רבה</strong> סו,ב וב<strong>שיר השירים רבה</strong> ז,א נאמר: רבי יהושע דסיכנין בשם רבי לוי: אומה (ישראל) שכל טובה שהיא באה לעולם אינה באה אלא בזכותה. הגשמים אינם יורדים אלא בזכותה, שנאמר: "יפתח ה' לך... לתת מטר ארצך" (דברים כח,יב), "לך" - בזכותך. הטללים אינם יורדים אלא בזכותה, שנאמר: "וייתן לך האלוהים מטל השמים" (בראשית כז,כח), "לך" - בזכותך.<br>וב<strong>דברים רבה</strong> ז,ז נאמר: "יפתח ה' לך" - רבנן אמרי: אמר הקב"ה לישראל, בני, כל הטובות שבאות לעולם בזכותכם הן באות, כיצד? - הטל אינו יורד אלא בזכותכם, מניין? - שנאמר: "וייתן לך האלוהים מטל השמים", המטר אינו יורד אלא בזכותכם, מניין? - שנאמר: "יפתח ה' לך...".<br>וב<strong>מדרש אגדה בראשית</strong> כח,יד נאמר: "ונברכו בך כל משפחות האדמה ובזרעך" - שאין העולם מתקיים וגשמים וטללים לברכה אין יורדים אלא בזכות ישראל.<br><br>לפי המדרשים האלה, אף הטל יורד בזכות ישראל, שלא כדברי רבי שמואל בר נחמני כאן.<br><br><strong>הטל נעצר</strong><br>ב<strong>בבלי תענית</strong> ז,ב אמרו: אמר רבי אמי: אם ראית דור שהשמים קהים עליו כברזל מלהוריד טל ומטר - בשביל מעשיהם שהם מקולקלים.<br>וב<strong>בבלי שבת</strong> לב,ב אמרו: בעוון ביטול תרומות ומעשרות שמים נעצרים מלהוריד טל ומטר.<br><br>ובעוד מקומות נמנו עבירות שבגללם השמים נעצרים מלהוריד טל ומטר. לפי המאמרים האלה, אם ישראל חוטאים, אף הטל נעצר, שלא כדברי רבי שמואל בר נחמני כאן.<br><br>ב<strong>בבלי תענית</strong> ג,ב אמרו: וכי מאחר דלא מיעצר (טל), אליהו אשתבועי (שלא יהיה טל) למה ליה? (רש"י: הא לא נעצר) - הכי קאמר ליה (אליהו לאחאב): אפילו טל דברכה (רש"י: שיצמיח שום צמח) נמי לא אתי.<br><br>לפי הבבלי, טל של ברכה נעצר, אבל טל שאינו של ברכה אינו נעצר. הרי שאפשר לומר, שרבי שמואל בר נחמני כאן דיבר בטל שאינו של ברכה, ואילו המדרשים והמאמרים שהובאו דיברו בטל של ברכה. וזהו שדקדקו במדרש אגדה בראשית לומר: טללים לברכה אין יורדים אלא בזכות ישראל.<br><br><strong>והוא מפגיע בעדם</strong><br>ב<strong>ירושלמי ברכות</strong> ד,א (ועוד) נאמר: אין פגיעה אלא תפילה, כמה דתימר: "יפגעו נא בה' צבאות" (ירמיהו כז,יח), ואומר: "ואל תישא בעדם רינה ותפילה ואל תפגע בי" (ירמיהו ז,טז).<br>וב<strong>בבלי תענית</strong> ז,ב אמרו: אמר רבי אמי: אין הגשמים נעצרים אלא בשביל גזל, שנאמר: "על כפיים כיסה אור" (איוב לו) - בעוון כפיים כיסה אור, ואין כפיים אלא גזל, שנאמר: "ומן החמס אשר בכפיהם" (יונה ג), ואין אור אלא מטר, שנאמר: "יפיץ ענן אורו" (איוב לז). מאי תקנתם? - ירבו בתפילה, שנאמר: "ויצו עליה במפגיע" (איוב לו), ואין פגיעה אלא תפילה, שנאמר: "ואתה אל תתפלל בעד העם הזה ואל תישא בעדם רינה ותפילה ואל תפגע בי" (ירמיהו ז).<br><br>הרי שמצאנו לשון פגיעה לגבי תפילה על עצירת גשמים.<br><br><strong>רבי יוסי הגלילי ראוי להתפלל ולהיענות</strong><br>ב<strong>ויקרא רבה</strong> לד,יד סיפרו: בימיו של רבי תנחומא נצטרכו ישראל למטר. באו אליו ואמרו לו: רבי, גזור תענית שירד מטר. גזר תענית פעם ראשונה ושנייה ולא ירדו גשמים. בשלישית נכנס ודרש, אמר להם: כל העם יחלקו צדקה. עמד איש אחד ולקח ממה שהיה לו בביתו ויצא לחלק בשוק. פגעה בו גרושתו, אמרה לו: זכה בי (תן לי צדקה), שמן היום שיצאה אותה אישה מביתך לא ראתה טובה. כיון שראה אותה ערומה ובצרה גדולה, נתמלא עליה רחמים ונתן לה, על שום "ומבשרך לא תתעלם"... באותה שעה הגביה רבי תנחומא פניו לשמים ואמר: ומה זה, שהוא בשר ודם ואכזרי, ואין מזונותיה עליו, כיון שראה אותה ערומה ובצרה גדולה, נתמלא עליה רחמים ונתן לה, אנו, שאנו בניך בני בחוניך, בני אברהם יצחק ויעקב, ומזונותינו עליך, על אחת כמה וכמה. באותה שעה ירדו גשמים ונתרווח העולם.<br><br>ב<strong>ויקרא רבה</strong> שם (וכן בירושלמי כתובות יא,ג ובבראשית רבה יז,ג) סיפרו, שרבי יוסי הגלילי היתה לו אישה רעה (שהיתה בת אחותו) וגירשה, והלכה ונישאה, ורבי יוסי הגלילי זן ופרנס אותה ואת בעלה כל ימי חייהם, על שום שכתוב: "ומבשרך לא תתעלם" (ישעיהו נח,ז) - זו גרושתו.<br>בשל מעשהו זה, שריחם על גרושתו, היה רבי יוסי הגלילי ראוי להתפלל ולהיענות, וירדו גשמים בזכותו, כמו שירדו גשמים בזכותו של אותו איש בימיו של רבי תנחומא. בכך התקיים ברבי יוסי הגלילי המשכו של הכתוב: "אז תקרא וה' יענה, תשווע ויאמר הנני" (ישעיהו נח,ט).<br><br>ב<strong>בבלי יבמות</strong> סב,ב אמרו: תנו רבנן: האוהב את שכניו, והמקרב את קרוביו, והנושא את בת אחותו, והמלוה סלע לעני בשעת דוחקו - עליו הכתוב אומר: "אז תקרא וה' יענה תשווע ויאמר הנני" (ישעיהו נח) (רש"י: לעיל מיניה כתיב: "הלא פרוס לרעב לחמך" וגו' "כי תראה ערום וכיסיתו" - היינו מלוה סלע לעני בשעת דוחקו, "ומבשרך לא תתעלם" - היינו אוהב את שכניו שהם כקרוביו ומקרב את קרוביו ונושא את בת אחותו).<br><br>לפי זה, היה רבי יוסי הגלילי ראוי להתפלל ולהיענות, משום שנשא את בת אחותו.<br><br>בכמה מקומות נמנה רבי יוסי הגלילי עם ארבעה זקנים. לכן הוא מכונה כאן 'זקן אחד'.</small><br>• • •
(ז)  בימות הגשמים מזכירים גשם ("מוריד הגשם"), ובימות החמה מזכירים טל ("מוריד הטל").
ואומרים: אמר <strong>רבי זעורה</strong> (רבי זירא, מגדולי אמוראי ארץ ישראל בדור השלישי) <strong>בשם רבי חנינה</strong> (בר חמא, אמורא ארץ ישראלי בדור הראשון)<strong>: היה עומד בגשם</strong> – אם אדם נמצא בימים שמזכירים גשם (בימות הגשמים), <strong>והזכיר</strong> הזכרה <strong>של טל</strong> – שאמר בתפילה "מוריד הטל", ולא אמר "מוריד הגשם"<strong>, אין מחזירין אותו</strong> – אינו צריך לחזור ולהתפלל כדי לומר "מוריד הגשם"<strong>.</strong> היה עומד <strong>בטל</strong> – אם אדם נמצא בימים שמזכירים טל (בימות החמה), <strong>והזכיר</strong> הזכרה <strong>של גשם</strong> – שאמר בתפילה "מוריד הגשם", ולא אמר "מוריד הטל"<strong>, מחזירין אותו</strong> – צריך לחזור ולהתפלל כדי לומר "מוריד הטל"<strong>.</strong><br>
רבי חנינא אמר, שאם היה עומד בטל והזכיר של גשם, מחזירים אותו.
ושואלים: <strong>והא תני</strong> – והרי שנוי (שנו ברייתא)<strong>: בטל וברוחות לא חייבו חכמים להזכיר</strong> – אינו חייב לומר בתפילה "מוריד הטל" ו"משיב הרוח" (כל ימות השנה)<strong>,</strong> אבל <strong>אם רצה להזכיר מזכיר</strong> – יכול לומר בתפילה "מוריד הטל" ו"משיב הרוח". הרי שאינו חייב לומר "מוריד הטל", שלא כרבי חנינא שאמר, שאם לא אמר "מוריד הטל" בימות החמה, צריך לחזור ולהתפלל כדי לומר "מוריד הטל"<strong>!</strong>
ומשיבים: <strong>לא דמי ההוא דמיקל</strong> (יש גורסים: דמצלי ומיקל) <strong>להוא</strong> (לההוא) <strong>דלא מצלי ולא מיקל</strong> – אינו דומה זה שמתפלל ומזלזל לזה שאינו מתפלל ואינו מזלזל. מי שהזכיר בתפילה בימות החמה גשם, זלזל בה', משום שאמר שה' מוריד גשם, בעוד שבימות החמה ה' אינו מוריד גשם (בארץ ישראל), ולכן צריך לחזור ולהתפלל כדי לומר "מוריד הטל", ובכך יתקן מה שקלקל. אבל מי שלא הזכיר בתפילה בימות החמה לא טל ולא גשם, לא זלזל בה', משום שלא אמר שה' מוריד גשם, ולכן אינו צריך לחזור ולהתפלל כדי לומר "מוריד הטל", כי אינו חייב לומר בתפילה "מוריד הטל"<strong>.</strong><br>
רבי חנינא אמר, שאם היה עומד <strong>בגשם והזכיר של טל, אין מחזירין אותו.</strong>
ושואלים: <strong>והא תני</strong> – והרי שנוי (שנו ברייתא בתוספתא ברכות ג,ט)<strong>: אם לא שאל</strong> (ביקש) את הגשמים <strong>בברכת השנים</strong> (הברכה התשיעית שבתפילת שמונה עשרה)<strong>, או שלא הזכיר גבורות גשמים בתחיית המתים</strong> (הברכה השנייה שבתפילת שמונה עשרה)<strong>, מחזירין אותו</strong> – צריך לחזור ולהתפלל כדי לשאול ולהזכיר גשם. הרי שחייב לומר "מוריד הגשם" בימות הגשמים, שלא כרבי חנינא שאמר, שאם לא אמר "מוריד הגשם" בימות הגשמים, אינו צריך לחזור ולהתפלל כדי לומר "מוריד הגשם"<strong>!</strong>
ומשיבים: <strong>בהוא</strong> (בההוא) <strong>דלא אדכר</strong> (ב"שרידי הירושלמי" בברכות: ההוא בדלא אדכר) <strong>לא טל ולא מטר</strong> – הברייתא מדברת בזה שלא הזכיר בתפילה בימות הגשמים לא טל ולא גשם, ולכן צריך לחזור ולהתפלל כדי לומר "מוריד הגשם", כי בימות הגשמים חייב לומר בתפילה "מוריד הגשם". אבל מי שהזכיר בתפילה בימות הגשמים טל, אינו צריך לחזור ולהתפלל כדי לומר "מוריד הגשם", שלא זלזל בה', אלא שיבחו, משום שגם בימות הגשמים ה' מוריד טל<strong>.</strong><br><br><small>ב<strong>בבלי תענית</strong> ג,א אמרו: תנא: בטל וברוחות לא חייבו חכמים להזכיר, ואם בא להזכיר - מזכיר. מאי טעמא? - אמר רבי חנינא: לפי שאינם נעצרים (רש"י: שאלמלא הם, אין העולם מתקיים).<br>ו<strong>שם</strong> ג,ב אמרו: אמר רבי חנינא: בימות החמה (מפסח ועד החג), אמר "משיב הרוח" - אין מחזירים אותו (רש"י: דבלאו הכי לא מיעצר), אמר "מוריד הגשם" - מחזירים אותו (רש"י: דמיעצר, וכיון דבעא אמיטרא, לא התפלל תפילתו כהוגן, וחוזר לראש הברכה ואומרה בלא "מוריד הגשם", לפי שהגשמים בקיץ סימן קללה הם, מפני הקציר). בימות הגשמים, לא אמר "משיב הרוח" - אין מחזירים אותו, לא אמר "מוריד הגשם" - מחזירים אותו.<br><br>דברי רבי חנינא בירושלמי ובבבלי אחד הם, אלא שבבבל היו מזכירים רוח וגשם בימות הגשמים, וטל לא היו מזכירים לא בימות החמה ולא בימות הגשמים, ולכן בבבלי שינו את דברי רבי חנינא, ואמרו: 'בימות החמה, אמר "משיב הרוח" או אמר "מוריד הגשם"; בימות הגשמים, לא אמר "משיב הרוח" או לא אמר "מוריד הגשם"'. כמו כן, הבבלי נקט ימות החמה וימות הגשמים, ואילו בירושלמי קוראים לימות החמה "טל" ולימות הגשמים "גשם", משום שבארץ ישראל היו מזכירים בימות החמה טל ובימות הגשמים גשם.<br><br>במקרא יש למילה 'טל' הוראה נוספת: גשם ומטר (ראה חגי א,י וזכריה ח,יב). אפשר שעל סמך זה אמרו, שאם אמר בימות הגשמים "מוריד הטל", אינו צריך לחזור.</small><br>• • •
(ח)  ואומרים: אמר <strong>רבי זעורה</strong> (רבי זירא, מגדולי אמוראי ארץ ישראל בדור השלישי) <strong>בשם רב חונה</strong> (רב הונא, גדול אמוראי בבל בדור השני)<strong>:</strong> אם <strong>לא שאל</strong> את הגשמים <strong>בברכת השנים, אומרה</strong> (את שאלת הגשמים) <strong>ב"שומע תפילה"</strong> (הברכה האחרונה מהברכות האמצעיות שבתפילת שמונה עשרה)<strong>. ודכוותה</strong> – וכמוה (כמו ההלכה הזאת, כך ההלכה הבאה)<strong>, אם לא הזכיר גבורות גשמים בתחיית המתים, אומרה</strong> (את הזכרת הגשמים) <strong>ב"שומע תפילה".</strong> מה טעם הדבר? - <strong>מה אם שאלה שהיא מדוחק</strong> – שאלת גשמים היא תביעת צרכיו של אדם מה', ונאמרת מתוך הכרח, שאדם צריך לפרנסה, <strong>- אומרה ב"שומע תפילה"</strong> – אם לא שאל בברכת השנים, ואינו צריך לחזור ולהתפלל<strong>, אזכרה שהיא מריוח</strong> – הזכרת גשמים היא הזכרת שבחו של ה' בלבד, ונאמרת שלא מתוך הכרח, <strong>-</strong> האם <strong>לא כל שכן?</strong> – בוודאי ובוודאי שאומרה ב"שומע תפילה", אם לא הזכיר בתחיית המתים, ואינו צריך לחזור ולהתפלל<strong>.</strong><br><br><small>ב<strong>ירושלמי ברכות</strong> ד,ד אמרו: רבי זעורא בשם רב חונה: יחיד תובע צרכיו ב"שומע תפילה".<br>מימרה זו מובאת להלן. רבי זעורא בשם רב חונה, שאמר, שאם לא שאל בברכת השנים, אומרה ב"שומע תפילה", הולך לשיטתו, שאדם תובע צרכיו מה' ב"שומע תפילה".</small><br>
ושואלים: <strong>והא תני</strong> – והרי שנוי (שנו ברייתא שהובאה לעיל)<strong>:</strong> אם <strong>לא שאל</strong> את הגשמים <strong>בברכת השנים, או שלא הזכיר גבורות גשמים בתחיית המתים, מחזירין אותו</strong> – צריך לחזור ולהתפלל כדי לשאול ולהזכיר גשם, שלא כרב הונא שאמר, שאומר ב"שומע תפילה", ואינו צריך לחזור ולהתפלל<strong>!</strong>
ומשיבים: <strong>אמר רבי אבמרי</strong> (במקבילה בירושלמי ברכות: רבי אבדימי) (אמורא ארץ ישראלי בדור הרביעי) <strong>אחוי דרבי יוסי</strong> (אחיו של רבי יוסי - מגדולי אמוראי ארץ ישראל בדור הרביעי)<strong>: בשלא אמרה ב"שומע תפילה"</strong> – הברייתא מדברת כשלא הזכיר או כשלא שאל ב"שומע תפילה", כגון ששכח או שלא ידע, ולכן צריך לחזור ולהתפלל כדי להזכיר ולשאול, אבל אם הזכיר ושאל ב"שומע תפילה", אינו צריך לחזור ולהתפלל<strong>.</strong><br><br><small>ב<strong>בבלי ברכות</strong> כט,א אמרו: אמר רבי תנחום אמר רב אסי: טעה ולא הזכיר גבורות גשמים בתחיית המתים - מחזירים אותו (רש"י: גבורות גשמים הזכרה בעלמא היא, לפיכך מחזירים אותו, שאינה תפילה שיכול לאומרה ב"שומע תפילה"), שאלה בברכת השנים - אין מחזירים אותו, מפני שיכול לאומרה ב"שומע תפילה". מיתיבי: טעה ולא הזכיר גבורות גשמים בתחיית המתים - מחזירים אותו, שאלה בברכת השנים - מחזירים אותו! לא קשיא: הא ביחיד (רש"י: מחזירים אותו), הא בציבור (רש"י: יחיד המתפלל עם הציבור). בציבור מאי טעמא לא - משום דשמעה משליח ציבור, אי הכי, האי 'מפני שיכול לאומרה ב"שומע תפילה"' - 'מפני ששומע משליח ציבור' מיבעי ליה! אלא, אידי ואידי ביחיד, ולא קשיא: הא - דאדכר קודם "שומע תפילה" (רש"י: אין מחזירים אותו, שיכול לאומרה ב"שומע תפילה"), הא - דאדכר בתר "שומע תפילה".<br><br>הרי שנחלקו אמוראים (והתלמודים), כשלא הזכיר גבורות גשמים בתחיית המתים, אם אומרה ב"שומע תפילה".</small><br>• • •
(ט)  ושואלים: <strong>איכן הוא חוזר?</strong> – להיכן בתפילה הוא חוזר, כשלא הזכיר או כשלא שאל ב"שומע תפילה", וצריך לחזור ולהתפלל כדי להזכיר ולשאול?
ומשיבים: <strong>ייבה כיי</strong> (=יהא בה כההיא) <strong>דאמר</strong> – יהיה בה (בדבר זה) כמו אותה (ההלכה) שאמר <strong>רבי שמעון בר בא</strong> (רב שמן בר אבא, אמורא בדור השלישי) <strong>בשם רבי יוחנן</strong> (גדול אמוראי ארץ ישראל בדור השני)<strong>: בראש חודש</strong> – כשלא אמר הזכרה מעין המאורע של ראש חודש ("יעלה ויבוא") בעבודה (הברכה הראשונה משלוש הברכות האחרונות שבתפילת שמונה עשרה), <strong>אם עקר את רגליו</strong> – לאחר שסיים את תפילתו, <strong>חוזר לכתחילה</strong> – חוזר לראש התפילה<strong>, ואם לאו</strong> – ואם לא עקר את רגליו, <strong>חוזר לעבודה</strong> – ואינו חוזר לראש התפילה<strong>, וכא</strong> (במקבילה בירושלמי ברכות: אף הכא) – וגם כאן (כשלא הזכיר או כשלא שאל גשם), <strong>אם עקר את רגליו - חוזר לכתחילה, ואם לאו - חוזר "לשומע תפילה"</strong> – ואינו חוזר לראש התפילה או לברכת השנים, ואף על פי ש"שומע תפילה" אינה הברכה שנקבעה להזכרה ולשאלה של גשם, חוזר ל"שומע תפילה", מכיון שאם לא הזכיר או שלא שאל אומר ב"שומע תפילה"<strong>.</strong><br><br><small>ב<strong>תוספתא ברכות</strong> ג,י שנו: כל שיש בו מוסף, כגון ראש חודש וחולו של מועד, בשחרית ובמנחה מתפלל שמונה עשרה ואומר קדושת היום בעבודה. אם לא אמר, מחזירים אותו.<br>וב<strong>בבלי ברכות</strong> כט,ב אמרו: אמר רבי תנחום אמר רב אסי אמר רבי יהושע בן לוי: טעה ולא הזכיר של ראש חודש בעבודה - חוזר לעבודה, נזכר בהודאה - חוזר לעבודה, ב"שים שלום" - חוזר לעבודה, ואם סיים - חוזר לראש. אמר רב פפא בריה דרב אחא בר אדא: הא דאמרן סיים חוזר לראש - לא אמרן אלא שעקר רגליו, אבל לא עקר רגליו - חוזר לעבודה.</small><br>• • •
(י)  ומספרים: <strong>בני נווה</strong> (במסירה שלפנינו נכתבו שתי המילים מופרדות וסומן בטעות קו לחיבור שתי המילים למילה אחת. ובמסירה שלפנינו במקבילה ובכתב יד רומי שם נכתבו בטעות שתי המילים כמילה אחת) <strong>צרכון למיעבד תעני בתר פסחא</strong> – אנשי נווה (עיר באזור הבשן בעבר הירדן המזרחי) היו צריכים לעשות (לקיים) תענית (על הגשמים) אחר הפסח<strong>. אתון ושאלון לרבי</strong> – באו ושאלו את רבי (רבי יהודה הנשיא, תנא בדור החמישי)<strong>. אמר לון רבי</strong> – אמר להם רבי<strong>: לכו ועשו</strong> תענית<strong>, ובלבד</strong> (בתנאי) <strong>שלא תשנו מטבעה</strong> (הנוסח הקבוע) <strong>של תפילה</strong> – שלא ישאלו גשמים בברכת השנים, אף על פי שהיו זקוקים לגשמים, שכן מן הפסח ואילך אין שואלים את הגשמים, ואם ישאלו בברכת השנים, ישנו ממטבע התפילה שקבעו חכמים בימות החמה<strong>.</strong><br><br><small>בירושלמי ברכות ז,ג ומגילה ג,ח אמרו: אמר רבי פינחס: משה התקין מטבעה של תפילה: "האל הגדול הגיבור והנורא". הרי שמטבעה של תפילה מוסב על נוסח של מילה או מילים בתפילה. בימות הגשמים היו אומרים בברכת השנים מעין נוסח זה: "ברך שנותינו בגשמי רצון ברכה ונדבה", ובימות החמה היו אומרים מעין נוסח זה: "ברך שנותינו בטללי רצון ברכה ונדבה" (ראה ירושלמי ברכות ד,ג ותעניות ב,ב; משנה תעניות ג,ח; רמב"ם סדר תפילות). כשאומרים בימות החמה "גשמי", משנים מטבעה של תפילה.</small><br>
ושואלים: <strong>היכן הוא אומרה?</strong> – היכן בתפילה הוא אומר את שאלת הגשמים? השאלה נשאלת כשאין לשאול את הגשמים בברכת השנים, כגון בני נווה, משום שאין לשנות ממטבע התפילה.
ומשיבים: <strong>רבי ירמיה</strong> (מגדולי אמוראי ארץ ישראל בדור השלישי והרביעי) <strong>סבר מימר</strong> – חשב לומר<strong>, אומרה ב"שומע תפילה"</strong> – שמכיון ש"שומע תפילה" אינה הברכה שנקבעה לשאלה של גשם, אין הוא משנה ממטבע התפילה<strong>. אמר ליה</strong> – אמר לו (לרבי ירמיה) <strong>רבי יוסי</strong> (מגדולי אמוראי ארץ ישראל בדור הרביעי)<strong>:</strong> וכי <strong>לא</strong> (במקבילה בירושלמי ברכות: לא כן) <strong>אמר רבי זעורה בשם רב חונה,</strong> אם <strong>לא שאל</strong> את הגשמים <strong>בברכת השנים או שלא הזכיר גבורות גשמים בתחיית המתים אומרה ב"שומע תפילה", ואמר לון</strong> (ואמר להם, לבני נווה) <strong>רבי, לכו ועשו</strong> תענית <strong>ובלבד שלא תשנו מטבעה של תפילה?!</strong> – מכיון שאם לא אמר את שאלת הגשמים בברכת השנים הוא אומר אותה ב"שומע תפילה", לכן, אם יאמר את שאלת הגשמים ב"שומע תפילה" כשאין לשאול את הגשמים בברכת השנים, כפי שחשב רבי ירמיה לומר, הרי הוא משנה ממטבע התפילה, והרי אמר רבי, שאין לשנות ממטבע התפילה!<br>
ושואלים: <strong>על דעתיה דרבי יוסי</strong> – לדעתו של רבי יוסי (שאין לומר את שאלת הגשמים אף ב"שומע תפילה")<strong>, היכן הוא אומרה?</strong> – היכן בתפילה הוא אומר את שאלת הגשמים? השאלה נשאלת כשאין לשאול את הגשמים בברכת השנים, כגון בני נווה, משום שאין לשנות ממטבע התפילה.
ומשיבים: <strong>בשש שהוא מוסיף</strong> – בשש הברכות שהוא מוסיף בתפילת שמונה עשרה, שבתעניות שגוזרים על הציבור שליח הציבור אומר לפניהם עשרים וארבע ברכות, שמונה עשרה שבכל יום ומוסיף עליהן עוד שש ברכות (משנה להלן ב,ב), וכששואל בברכות שהוא מוסיף, אינו משנה ממטבע התפילה שקבעו חכמים בימות החמה<strong>.</strong><br>
ושואלים: <strong>עד כדון</strong> – עד עתה (עד כאן) <strong>ציבור שיש לו שש</strong> – הלכה זו נאמרה בציבור, ששליח הציבור מוסיף שש ברכות בתפילתו שאומר לפניהם<strong>,</strong> אבל <strong>יחיד שאין לו שש</strong> – שיחיד אינו מוסיף שש ברכות בתפילתו, היכן בתפילה הוא אומר את שאלת הגשמים, לדעתו של רבי יוסי<strong>?</strong>
ומשיבים: <strong>אמר רבי חיננא</strong> (רבי חנניה דציפורין, אמורא ארץ ישראלי בדור החמישי)<strong>:</strong> וכי <strong>לא כן אמר רבי זעורא בשם רב חונה, יחיד תובע</strong> (שואל) <strong>צרכיו ב"שומע תפילה"</strong> – יחיד שואל מה' את צרכיו הפרטיים ב"שומע תפילה", ואין הוא נקרא משנה ממטבע התפילה<strong>, ואלו</strong> (הגשמים) <strong>צרכיו</strong> (של היחיד) <strong>הם</strong> – ולכן, כשאין לשאול את הגשמים בברכת השנים, כגון בני נווה, יחיד שואל ב"שומע תפילה", ואין הוא נקרא משנה ממטבע התפילה, משום שגם הגשמים הם צרכיו של היחיד. אבל ציבור אינו שואל צרכיו ב"שומע תפילה", ולכן אין ציבור שואל ב"שומע תפילה", שאין לשנות ממטבע התפילה<strong>.</strong><br><br><small>כאן מסתיימת המקבילה בירושלמי ברכות.<br><br><strong>בני נוה</strong><br>שם העיר 'נוה' נשתבש ל'נינוה' גם במקבילה בבבלי (ראה להלן). גם בכתבי יד של המדרשים ובמקורות זרים נמצא שיבוש זה של שם העיר.<br>בירושלמי שביעית ו,א אמרו, שאנטונינוס נתן באריסות לרבי יהודה הנשיא שטחים דשנים בגולן ובבשן. ובירושלמי מעשר שני ד,א אמרו: רבי הוה ליה פירין הכא ופירין בבותניין (רבי היו לו פירות כאן (בטבריה) ופירות בבשן).<br>נוה היתה בירת הבשן, שנקרא 'בתניה'. אנשי נוה היו סמוכים לקרקעות שהיו ברשותו של רבי באזור הבשן. אפשר שמשום כך היו להם קשרים עם רבי, ולכן באו ושאלו את רבי.<br><br>נינוה היתה בירת ממלכת אשור בימי המקרא, סמוך לנהר חידקל, וחרבה כליל לפני חורבן בית ראשון. לאחר חורבנה לא נתיישבה עוד. לכן לא ייתכן שאנשי נינוה באו ושאלו את רבי, כי בימי רבי לא היתה נינוה קיימת כלל. כמו כן, בנינוה לא היו צריכים גשם, כי ישבה על מים, כמו שנאמר: "ונינוה כברכת מים" (נחום ב,ט). לכן לא ייתכן שבנינוה היו צריכים לעשות תענית על הגשמים.<br><br>ב<strong>משנה להלן</strong> א,ז שנינו: היחידים חוזרים ומתענים עד שיצא ניסן.<br>הרי שמתענים על הגשמים אף אחרי פסח, וזהו ששאלו בני נוה את רבי.<br><br>ב<strong>בבלי תענית</strong> יד,ב אמרו: שלחו ליה בני נינוה (צריך לומר: בני נוה) לרבי: כגון אנן, דצריכינן למטרא אפילו בתקופת תמוז, כיחידים דמינן וב"שומע תפילה", או כציבור דמינן ובברכת השנים? - שלח להו: כיחידים דמיתו וב"שומע תפילה". מיתיבי, אמר רבי יהודה: אימתי? - בזמן שהשנים כתקנן וישראל שרויים על אדמתם, אבל בזמן הזה - הכל לפי השנים, הכל לפי המקומות, הכל לפי הזמן! - מתניתא קא רמית עליה דרבי? רבי תנא הוא ופליג. מאי הוי עלה? - רב נחמן אמר: בברכת השנים, רב ששת אמר: ב"שומע תפילה". והלכתא: ב"שומע תפילה".<br><br>לפי הירושלמי, בני נוה היו צריכים גשם אחרי הפסח. ואילו לפי הבבלי, בני נוה היו צריכים גשם בתקופת תמוז.<br>לפי הירושלמי, בני נוה שאלו את רבי בענין תענית גשמים. ואילו לפי הבבלי, בני נוה שאלו את רבי בענין שאלת גשמים.<br>לפי הירושלמי, הצורך של בני נוה לגשם אחרי פסח היה פעם אחת בלבד, שלא ירדו להם גשמים באותה שנה. ואילו לפי הבבלי, הצורך של בני נוה לגשם בתקופת תמוז היה כל שנה, שהיו יורדים להם גשמים בתקופה זו כל שנה.<br>לפי הירושלמי, רבי לא השיב לבני נוה היכן לומר את שאלת הגשמים. ואילו לפי הבבלי, רבי השיב להם לומר את שאלת הגשמים ב"שומע תפילה", וכדברי רבי ירמיה בירושלמי.<br><br>הנוסח בבבלי תמוה, שלא ייתכן שבני נוה יתפללו על גשמים בקיץ כל שנה, שכן בארץ ישראל אין לעולם גשמים בקיץ. מכל מקום, יש ללמוד מהבבלי בענין שאלת גשמים במקום שיורדים גשמים בקיץ. ופסקו בבבלי הלכה כרבי, שבמקום כזה שואלים את הגשמים ב"שומע תפילה".<br><br><strong>תלמיד הרמב"ן</strong> (בבלי תענית טז,ב) גרס בירושלמי כאן: 'בני ברבריא'. מכיון שזהו המעשה של בני נוה האמור בבבלי, יש לגרוס כך גם בבבלי. ביוחסי בני יפת נמנה 'תוגרמה' (בראשית י,ג; דברי הימים א א,ו). יש מחכמינו שזיהו את תוגרמה עם גרמניא (בראשית רבה לז,א). גם התרגום הארמי ליחזקאל (כז,יד; לח,ו) תרגם: 'תוגרמה' – 'גרממיא' (גרמניא). התרגום הארץ ישראלי על התורה והתרגום הארמי לדברי הימים תרגמו: 'תוגרמה' – 'ברבריא', וכוונתם לשבטי הגרמנים הפראים שהרומאים כינום ברברים. הרי ש'בני ברבריא' הם בני גרמניא, שבמקומם יורדים גשמים גם בקיץ, והם ששאלו את רבי, לפי הבבלי, בענין שאלת גשמים בקיץ.<br><br>לפי רבי יוסי בירושלמי, שליח הציבור אומר את שאלת הגשמים בשש הברכות שהוא מוסיף בתפילה. הברכה הנוספת השישית (האחרונה) היא תפילה על עצירת גשמים (ר"מ המאירי). לכן נראה ששליח הציבור אומר את שאלת הגשמים בברכה זו.</small><br>• • •
(יא)  אומרים: <strong>תני</strong> – שנוי (יש שלא גרסו 'תני')<strong>: נתפלל</strong> (התפלל) <strong>ואינו יודע מה הזכיר</strong> – כגון, אם אדם נמצא בימים שמזכירים טל (בימות החמה), ואינו יודע אם הזכיר טל או אם הזכיר גשם, שאם הזכיר גשם, צריך לחזור ולהתפלל כדי לומר "מוריד הטל", כאמור לעיל<strong>, - אמר רבי יוחנן: כל שלושים יום</strong> – הראשונים, לאחר שהתחילו להזכיר טל<strong>, חזקה</strong> (דבר ברור, ודאי ומוסכם) <strong>מה שהוא למוד</strong> – מה שהיה מורגל לומר קודם, <strong>הזכיר</strong> – וכיון שהיה מורגל בימות הגשמים להזכיר גשם, הזכיר גשם, וצריך לחזור ולהתפלל כדי לומר "מוריד הטל"<strong>. מיכן והילך</strong> – לאחר שלושים יום<strong>, מה שצורך</strong> (שצריך) <strong>– יזכיר</strong> (צריך לומר: הזכיר) – וכיון שצריך בימות החמה להזכיר טל, הזכיר טל, ואינו צריך לחזור ולהתפלל. אבל אם אדם נמצא בימים שמזכירים גשם (בימות הגשמים), ואינו יודע אם הזכיר גשם או אם הזכיר טל, אינו צריך לחזור ולהתפלל, שאף אם הזכיר טל, אינו צריך לחזור ולהתפלל כדי לומר "מוריד הגשם", כאמור לעיל<strong>.</strong><br>• • •<br>לפי רבי יהודה במשנה להלן, שהלכה כמותו, מתחילים להזכיר גשם מתפילת מוסף של שמיני עצרת.
ואומרים: אמר <strong>רבי בא</strong> (רבי אבא, אמורא בדור השלישי, עלה מבבל לארץ ישראל) <strong>בשם רבי חונה</strong> (רב הונא, גדול אמוראי בבל בדור השני)<strong>: שני ימים טובים של גלויות</strong> – בחוץ לארץ היו עושים כל יום טוב שני ימים מספק, ויום שמיני של סוכות הוא ספק יום שביעי, ויום תשיעי הוא ספק יום שמיני<strong>, מזכיר בשחרית, ואינו מזכיר במוסף, מנחה בשחרית, וערבית במוסף</strong> (נראה שצריך לומר: מזכיר במוסף, ואינו מזכיר בשחרית, מנחה <strong>כ</strong>מוסף, וערבית <strong>כ</strong>שחרית) – מזכיר גשם בתפילת מוסף של שני הימים, שמא כל יום משני הימים הוא יום שמיני והרי מזכירים במוסף של יום שמיני, ואינו מזכיר גשם בתפילת שחרית של שני הימים, שמא כל יום משני הימים הוא יום שמיני והרי אין מזכירים בשחרית של יום שמיני. ובתפילת מנחה של שני הימים מזכיר גשם כשם שמזכיר בתפילת מוסף של שני הימים, ובתפילת ערבית של שני הימים אינו מזכיר גשם כשם שאינו מזכיר בתפילת שחרית של שני הימים<strong>.</strong><br><br><small>בבבל היו מזכירים גשם בימות הגשמים, ובימות החמה לא היו מזכירים לא טל ולא גשם. לכן נקטו כאן 'מזכיר' ו'אינו מזכיר'.<br><br>ב<strong>בבלי תענית</strong> ד,ב אמרו: ואנן דאית לן תרי יומי (רש"י: שני ימים טובים אחרונים, שמיני ספק שביעי, ותשיעי ספק שמיני), היכי עבדינן? (רש"י: לרבי יהודה דאמר מיום טוב האחרון, באיזה מהם מזכיר?)<br>אמר רב: מתחיל במוספים (רש"י: של שמיני ספק שביעי, דשמא יום טוב האחרון הוא), ופוסק במנחה (רש"י: שמא שביעי הוא, ואין זמן הזכרה עד מוסף של מחר) ערבית ושחרית (רש"י: ופוסק נמי בערבית ושחרית של תשיעי ספק שמיני), וחוזר ומתחיל במוספים. אמר להו שמואל: פוקו ואמרו ליה לאבא (לרב): לאחר שעשיתו (רש"י: לשמיני ספק שביעי) קודש (רש"י: שהזכרת בו גבורות גשמים כרבי יהודה דאמר מיום טוב האחרון) תעשהו חול? (רש"י: בתמיהה, שמפסיק במנחה של אותו היום)<br>אלא אמר שמואל: מתחיל במוספים ובמנחה, ופוסק בערבית ושחרית (רש"י: דלאו היינו תפילה של אותו היום), וחוזר ומתחיל במוספים.<br>רבא אמר: כיון שהתחיל (רש"י: בשמיני ספק שביעי) - שוב אינו פוסק. וכן אמר רב ששת: כיון שהתחיל שוב אינו פוסק. ואף רב הדר ביה (רש"י: ממאי דאמר פוסק), ...וכיון שהתחיל - שוב אינו פוסק. והלכתא: כיון שהתחיל שוב אינו פוסק.<br><br>דעת רב הונא בירושלמי היא, לפי מה שנתפרש, כדעת שמואל בבבלי ולא כדעת רב. רב הונא היה תלמידו של רב ומסר בשמו, ואפשר שרב חזר בו מדבריו וקיבל את דעתו של שמואל.</small><br>• • •<br>ב<strong>משנה להלן</strong> שנינו: אין שואלים את הגשמים אלא סמוך לגשמים. ובירושלמי להלן מתבאר, שזמן שאלת גשמים הוא משמיני עצרת ואילך (מיד לאחר חג הסוכות).
ואומרים: <strong>חנניה</strong> (תנא בדור השלישי, ירד לבבל) <strong>בן אחי רבי יהושע אומר: בגולה</strong> (בבבל) <strong>לא נהגו כן</strong> – לשאול את הגשמים משמיני עצרת<strong>, אלא</strong> אין שואלים את הגשמים <strong>עד ששים יום בתקופה</strong> – עד שיעברו שישים יום של תקופת תשרי, שהיא אחת מארבע תקופות השנה השמשית, שבבבל מאחרים להתחיל לשאול<strong>. שמואל</strong> (מגדולי אמוראי בבל בדור הראשון) <strong>אמר: הלכה כחנניה בן אחי רבי יהושע.</strong>
ואומרים: <strong>ותני כן</strong> – ושנוי (שנו ברייתא) כך (כדברי שמואל)<strong>: במה דברים אמורים? - בחוצה לארץ, אבל בארץ ישראל, הכל לפי הזמן, הכל לפי המאורע</strong> (צריך לומר: במה דברים אמורים? - בארץ ישראל, אבל בחוצה לארץ...) – דברי המשנה בענין זמן שאלת גשמים אמורים בארץ ישראל. אבל בחוץ לארץ זמן שאלת גשמים תלוי בכל מקום בזמן ירידת הגשמים, ומכיון שבבבל הגשמים מאחרים להתחיל לרדת, לכן בבבל מאחרים להתחיל לשאול<strong>.</strong><br><br><small>השנה מחולקת לארבע תקופות על פי מסלול כדור הארץ סביב השמש. תקופת תשרי מתחילה ביום שבו יש שוויון יום ולילה.<br><br>ב<strong>בבלי תענית</strong> י,א (על המשנה להלן בענין זמן שאלת גשמים) אמרו: תניא, חנניה (בן אחי רבי יהושע) אומר: ובגולה (אין שואלים את הגשמים) עד שישים יום בתקופה (רש"י: לפי שהם במקום נמוך, ואין צריכים מטר כל כך). אמר רב הונא בר חייא אמר שמואל: הלכה כחנניה.<br><br>הברייתא שהובאה כאן בירושלמי הובאה גם ב<strong>בבלי תענית</strong> יד,ב בענין בני נינוה בלשון זו: אמר רבי יהודה: אימתי? - בזמן שהשנים כתקנן וישראל שרויים על אדמתם, אבל בזמן הזה - הכל לפי השנים, הכל לפי המקומות.<br><br>הברייתא מוסבת על פרק א במשנה ובתוספתא של מסכתנו, המדברות בענין זמן שאלת גשמים בברכת השנים ובענין סדר תעניות גשמים. לפי הברייתא, בחוץ לארץ, זמן שאלת גשמים בכל מקום שישראל נמצאים שם בזמן הזה הוא לפי הזמן (ובלשון שבבבלי: לפי המקומות), דהיינו זמן ירידת הגשמים במקומות השונים, וכמו כן, סדר תעניות גשמים בכל מקום שישראל נמצאים שם בזמן הזה הוא לפי המאורע (ובלשון שבבבלי: לפי השנים), דהיינו מאורע עצירת הגשמים בשנים השונות.<br>לפי ברייתא זו, בחוץ לארץ במקום שיורדים גשמים בקיץ שואלים גשמים בברכת השנים בקיץ. בבבלי פסקו בדבר זה שלא כברייתא זו. ואילו בירושלמי הביאו ברייתא זו לסיוע, ומשמע שהסכימו לברייתא זו. נמצא שהירושלמי והבבלי חלוקים בדבר זה.</small><br>
ואומרים (מעין לשון הברייתא לעיל): <strong>הדא דת אמר</strong> – זאת (ההלכה) שאתה אומר (במשנה בענין זמן הזכרת גשמים), <strong>- בגשם</strong> – אמורה בגשם בלבד<strong>, אבל בטל, אם רצה להזכיר כל ימות השנה - מזכיר</strong> – טל בין בימות החמה ובין בימות הגשמים, שהטל אינו נעצר לעולם<strong>.</strong><br>• • •
(יב)  במשנה שנינו: <strong>אמר רבי יהושע: הואיל ואין הגשמים סימן ברכה בחג, למה הוא מזכיר? - אמר לו רבי אליעזר: אף הוא אינו אומר אלא משיב הרוח ומוריד הגשם בעונתו.</strong> ומסבירים את דברי רבי אליעזר: <strong>בעונתן הן חביבין כתחיית המתים</strong> – ירידת הגשמים בזמנם חביבה כתחיית המתים בזמנה, ולכן כשם שמזכירים תחיית המתים בתפילה כל השנה, אף על פי שאינה אלא בזמנה שקבע ה', כך מזכירים גשמים בתפילה כל השנה, אף על פי שאינם אלא בזמנם (בימות הגשמים). ומשום כך אמר רבי אליעזר, שמזכירים גשמים בחג, אף על פי שאין זמנם בחג<strong>.</strong><br><br><small>ב<strong>בבלי תענית</strong> ב,ב הביאו ברייתא: ...אמר לו רבי יהושע: והלא גשמים בחג אינן אלא סימן קללה! אמר לו רבי אליעזר: אף אני לא אמרתי לשאול, אלא להזכיר. וכשם שמזכירים תחיית המתים כל השנה כולה ואינה אלא בזמנה, כך מזכירים גבורות גשמים כל השנה כולה ואינן אלא בזמנן. לפיכך, אם בא להזכיר כל השנה כולה - מזכיר.</small><br>
ואומרים: <strong>אמר רבי יוסה</strong> (מגדולי אמוראי ארץ ישראל בדור הרביעי)<strong>: ותמיה אנא היך רבנן מדמיי ירידת גשמים לתחיית המתים</strong> – ותמה אני איך חכמים (האמוראים המסבירים את דברי רבי אליעזר: בעונתם הם חביבים כתחיית המתים) מדמים ירידת גשמים לתחיית המתים<strong>, ולא דמייא</strong> – והרי אינה דומה (ירידת גשמים לתחיית המתים)<strong>.</strong> כי <strong>בעי בר נשא ייחון מיתייא כל אימת</strong> – אדם רוצה שיחיו המתים בכל זמן<strong>.</strong> אבל <strong>לא בעי בר נשא ייחות מיטרא כל אימת</strong> – אין אדם רוצה שירד גשם בכל זמן, ולכן מזכירים תחיית המתים בתפילה כל השנה, אבל אין מזכירים גשמים בתפילה כל השנה. ומשום כך אין מזכירים גשמים בחג<strong>.</strong><br><br><small>לשון תמיהה דומה לזו שאמר רבי יוסי כאן נאמרת גם בירושלמי יומא ב,א; כתובות ד,ג ושם ד,יב. בכל המקומות הללו 'רבנן' שתמהים עליהם הם אמוראים שאמרו דברים קודם לכן.<br><br>ב<strong>בבלי תענית</strong> ב,ב אמרו: שפיר קאמר ליה רבי אליעזר לרבי יהושע! (רש"י: דאמר, כשם שמזכירים תחיית המתים כל השנה, ואף על גב דלא מטא זמנייהו, כך מזכירים גבורות גשמים, אם רוצה, כל השנה, ובחג נמי, אף על גב דלאו סימן ברכה הם, מזכירים, הואיל ואין שואלים) - אמר לך רבי יהושע: בשלמא תחיית המתים מזכירים - דכל אימת דאתיא זמנה הוא, אלא גשמים כל אימת דאתיין זמנייהו הוא?! (רש"י: וכיון דלאו זמנייהו הוא, אין מזכירים, והוא הדין בחג) והתנן: יצא ניסן וירדו גשמים - סימן קללה הם.<br><br>דברי רבי יוסי בירושלמי, שתמה על האמוראים המסבירים את דברי רבי אליעזר, הם הם הדברים ששם הבבלי בפיו של רבי יהושע.</small><br>• • •
(יג)  במשנה שנינו: <strong>אמרו לו</strong> (לרבי אליעזר)<strong>: אם כן, לעולם יהא מזכיר –</strong> ואומנם רבי אליעזר סובר, כאמור לעיל, שאם בא להזכיר גשם בכל ימות השנה, רשאי הוא להזכיר<strong>.</strong>
ושואלים: <strong>מחלפה שיטתיה דרבי ליעזר –</strong> מוחלפת שיטתו של רבי אליעזר (דבריו כאן סותרים את דבריו שלו עצמו במקום אחר)<strong>, מחלפה שיטתיה דרבי יהושע –</strong> מוחלפת שיטתו של רבי יהושע<strong>!</strong> ומביאים את דבריהם במקום אחר: <strong>דאתפלגון –</strong> שנחלקו (רבי אליעזר ורבי יהושע)<strong>, רבי ליעזר אומר: אם אין ישראל עושין תשובה, אין נגאלים לעולם –</strong> שגאולת ישראל תלויה בתשובה<strong>, שנאמר: "בשובה ונחת תיוושעון"</strong> (ישעיהו ל,טו) <strong>–</strong> ישועתכם תבוא על ידי תשובה ('בשובה' - בתשובה). אבל רבי יהושע חלוק על רבי אליעזר וסובר, שהגאולה אינה תלויה בתשובה. הרי שבמחלוקתם בענין הגאולה, רבי אליעזר סובר, שהגאולה זמנה בכל עת, שכן לדעתו היא תלויה בתשובה, וכל עת ראויה לתשובה, אבל רבי יהושע סובר, שהגאולה אין זמנה בכל עת, שכן לדעתו אין היא תלויה בתשובה, אלא תבוא בזמנה שקבע ה'. ואילו במחלוקתם לעיל בענין תחיית המתים, רבי אליעזר סובר, שהתחייה אינה אלא בזמנה שקבע ה', ואין זמנה בכל עת, כמו שנאמר לפיו: 'בעונתם הם חביבים כתחיית המתים', אבל רבי יהושע סובר, שהתחייה זמנה בכל עת, כמו שנאמר לפיו: 'בעי בר נשא ייחון מתייא כל אימת'. נמצא שמוחלפות שיטותיהם של רבי אליעזר ושל רבי יהושע בענין הגאולה ותחיית המתים. אין משיבים על שאלה זו<strong>.</strong><br>
ומביאים את חילופי הדברים של רבי אליעזר ושל רבי יהושע בענין הגאולה:
<strong>אמר לו רבי יהושע</strong> (לרבי אליעזר)<strong>:</strong> לדבריך, שהגאולה תלויה בתשובה, <strong>וכי אם יעמדו ישראל ולא יעשו תשובה, אינן נגאלין לעולם?!</strong>
<strong>אמר לו רבי אליעזר</strong> (לרבי יהושע)<strong>:</strong> אם יעמדו ישראל ולא יעשו תשובה, <strong>הקב"ה מעמיד עליהן מלך קשה –</strong> שגוזר עליהם גזרות קשות, <strong>כהמן, ומיד הן עושין תשובה והן נגאלין. מה טעמא? –</strong> מה המקור בכתוב לדבר זה? <strong>- "ועת צרה היא ליעקב וממנה יוושע"</strong> (ירמיהו ל,ז) <strong>–</strong> צרה תבוא על ישראל, והם ייוושעו מתוך (משום, בסיבת) הצרה, שהצרה תגרום להם שיעשו תשובה<strong>.</strong><br><br><small>ב<strong>מדרש תנחומא</strong> (בובר) פרשת 'בחוקותי' סימן ה נאמר: רבי אליעזר אומר: אם ישראל עושים תשובה נגאלים, ואם אין ישראל עושים תשובה אין נגאלים, שנאמר: "בשובה ונחת תיוושעון" (ישעיהו ל,טו). רבי יהושע אומר: בין עושים תשובה, ובין שאינם עושים תשובה, כיון שהגיע הקץ מיד נגאלים, שנאמר: "אני ה' בעיתה אחישנה" (ישעיהו ס,כב). אמר רבי אליעזר: [אם אין עושים תשובה מעצמם,] הקב"ה מעמיד עליהם אדם [מלך] רע כהמן, והוא משתעבד בהם, ומתוך כך הם עושים תשובה, שנאמר: "כי יבוא כנהר צר רוח ה' נוססה בו" (ישעיהו נט,יט), באותה שעה: "ובא לציון גואל ולשבי פשע ביעקב נאום ה'" וגו' (ישעיהו נט,כ).</small><br>
<strong>אמר לו רבי יהושע:</strong> לדבריך, שהגאולה תלויה בתשובה, <strong>והא כתיב –</strong> והרי כתוב<strong>: "חנם נמכרתם ולא בכסף תגאלו"</strong> (ישעיהו נב,ג)<strong>! –</strong> ה' מכר את ישראל לגויים על שלא עשו תשובה, ויגאל אותם על אף שלא יעשו תשובה ('כסף' זה תשובה, כפי שאמר רבי יהושע בבבלי סנהדרין צז,ב). הרי שהגאולה אינה תלויה בתשובה!
ושואלים: <strong>מה עבד לה רבי ליעזר? –</strong> מה עושה לו (לכתוב, כיצד מפרש אותו) רבי אליעזר? <strong>-</strong> ומשיבים: <strong>תשובה –</strong> כך פירוש הכתוב: 'ולא בכסף תיגאלו?!' (בתמיהה) - וכי לא בתשובה יגאל ה' את ישראל?! שלא יגאל אותם אלא בתשובה<strong>, כמה דאת אמר –</strong> כמו שאתה אומר (כמו שנאמר)<strong>: "צרור הכסף לקח בידו,</strong> ליום הכסא יבוא ביתו<strong>"</strong> (משלי ז,כ) <strong>–</strong> ה' יקבל את התשובה ('כסף' זה תשובה) של ישראל, ויבוא לגאול אותם בזמן ('כסא' זה זמן) שקבע להם. לפי רבי אליעזר, הגאולה תבוא מתוך תשובה ומתוך הקץ (הזמן המיועד לגאולה), כאמור להלן<strong>.</strong><br><br><small><strong>"חינם נמכרתם"</strong><br>ב<strong>פרקי דרבי אליעזר</strong> פרק מט נאמר: נכנס המן לפני אחשורוש ואמר לו: אדוני המלך, ישנו עם אחד מפוזר ומפורד בין העמים, ואינם טובים לך ואינם עושים רצונך, ולמלך אין שווה להניחם, אם על המלך טוב, קח החצי מממוני ותן לי רשות עליהם, שנאמר: "אם על המלך טוב ייכתב לאבדם". אמר לו המלך: הרי הם נתונים לך בחינם, והממון שאתה נותן לי בעבורם יהיה שלך. ורוח הקודש צווחת ואומרת: "כה אמר ה' חינם נמכרתם ולא בכסף תיגאלו".<br>וב<strong>ילקוט שמעוני</strong> 'אסתר' רמז תתרמה נאמר: "הוא אחשורוש" - הוא שנתקיים בימיו: "חינם נמכרתם ולא בכסף תיגאלו".<br><br>כיון שהזכיר רבי אליעזר את המן, השיב לו רבי יהושע מהכתוב שנאמר על ימי אחשורוש והמן.<br><br><strong>"כסף"</strong><br>לפי האמור כאן, 'כסף' זה תשובה. לפי במדבר רבה יד,ח, 'כסף' זה תפילה. דרשו כך, משום שהעושה תשובה או מתפלל - נכסף (משתוקק) אל ה'.<br><br><strong>'כסא' זה זמן</strong><br>ב<strong>בבלי סנהדרין</strong> צו,ב נאמר: ...כבר קבע להם (לגלות בבל) זמן (שבעים שנה, שלא יבוא עד אותו זמן), שנאמר: "ליום הכסא יבוא ביתו" (משלי ז), אין כסא אלא זמן, שנאמר: "בכסה ליום חגנו" (תהילים פא).</small><br>
<strong>אמר לו רבי יהושע:</strong> לדבריך, שהגאולה תלויה בתשובה, <strong>והא כתיב –</strong> והרי כתוב<strong>: "אני יי' בעיתה אחישנה"</strong> (ישעיהו ס,כב)<strong>! –</strong> ה' יביא את הגאולה בזמנה שקבע ה'. הרי שהגאולה אינה תלויה בתשובה!
ושואלים: <strong>מה עבד לה רבי ליעזר? –</strong> מה עושה לו (לכתוב, כיצד מפרש אותו) רבי אליעזר? <strong>-</strong> ומשיבים: <strong>תשובה –</strong> כך פירוש הכתוב: ה' יביא את הגאולה על ידי תשובה ('בעיתה' - בתשובה)<strong>, כמה דת</strong> (דאת) <strong>אמר –</strong> כמו שאתה אומר (כמו שנאמר)<strong>: "ועתה ישראל מה יי' אלהיך שואל מעמך כי אם ליראה</strong> את ה' אלוהיך ללכת בכל דרכיו ולאהבה אותו ולעבוד את ה' אלוהיך<strong>" וגו'</strong> (דברים י,יב) <strong>–</strong> לאחר שחטאו ישראל פעמים רבות במדבר (כמסופר שם לפני הפסוק הזה), ה' מבקש מהם שיעשו תשובה ומעשים טובים וימחל להם. מכאן שאין "עתה" אלא תשובה (וכן "עיתה")<strong>.</strong><br><br><small>ב<strong>מכילתא דרבי ישמעאל</strong> 'בשלח' מסכתא ד"שירה" פרשה ה וב<strong>בראשית רבה</strong> כא,ו ושם לח,ט נאמר: אין "עתה" אלא תשובה, שנאמר: "ועתה ישראל מה ה' אלוהיך שואל מעימך כי אם ליראה" (דברים י,יב).<br>וב<strong>ספרי במדבר</strong> פסקה קלו נאמר: רבי יהודה בן בבא אומר: בשלושה מקומות באו ישראל לידי עברה חמורה, ואמר להם המקום (הקב"ה): עשו תשובה ואני מקבל. כיוצא בו אתה אומר: "וילונו העם על משה לאמור מה נשתה" (שמות טו,כד), מהו אומר? "ויאמר אם שמוע תשמע לקול ה' אלוהיך והישר בעיניו תעשה" (שמות טו,כו). כיוצא בו: "ובתבערה ובמסה ובקברות התאוה" (דברים ט,כב), מהו אומר? "ועתה ישראל מה ה' אלוהיך שואל מעמך" (דברים י,יב). אף כאן אתה אומר: "ונשב בגיא מול בית פעור" (דברים ג,כט), "ועתה ישראל שמע אל החוקים ואל המשפטים" (דברים ד,א).<br><br>כיון שהוזכר הכתוב: "אני ה' בעיתה אחישנה", קוטעים את הברייתא המביאה את מחלוקת רבי אליעזר ורבי יהושע, ומביאים את דרשת רבי יהושע בן לוי לכתוב הזה, ואחר כך חוזרים לברייתא.</small><br>
אמר <strong>רבי אחא</strong> (אמורא ארץ ישראלי בדור הרביעי) <strong>בשם רבי יהושע בן לוי</strong> (אמורא ארץ ישראלי בדור הראשון)<strong>: אם זכיתם - "אחישנה" –</strong> אם יזכו ישראל, שיעשו תשובה ומעשים טובים, ימהר ה' להביא את הגאולה לפני זמנה<strong>, ואם לאו - "בעתה" –</strong> ואם לא יזכו ישראל, יביא ה' את הגאולה בזמנה<strong>.</strong><br><br><small>ב<strong>בבלי סנהדרין</strong> צח,א אמרו: אמר רבי אלכסנדרי: רבי יהושע בן לוי רמי, כתיב: "בעיתה", וכתיב: "אחישנה"! זכו - "אחישנה", לא זכו - "בעיתה".<br>רבי יהושע בן לוי אומר כדברי רבי אליעזר וכדברי רבי יהושע.</small><br>
<strong>כיון שאמר לו רבי יהושע</strong> (לרבי אליעזר)<strong>:</strong> והרי כתוב (בחזון קץ הפלאות שראה דניאל): <strong>"וירם ימינו ושמאלו אל השמים וישבע בחי העולם כי למועד מועדים וחצי וככלות נפץ יד עם קודש תכלינה כל אלה"</strong> (דניאל יב,ז) <strong>–</strong> דניאל שמע את המלאך נשבע בה', שכאשר יגיע המועד הנקוב הזה, ייוושע עם ישראל ותכלינה כל הצרות, ואז יגיע הקץ ותבוא הגאולה; הרי שהגאולה אינה תלויה בתשובה<strong>, איסתלק רבי ליעזר –</strong> הובס והוכרע רבי אליעזר בדיון, שלא יכל ליישב את הכתוב הזה כפי שיישב את הכתובים לעיל<strong>.</strong><br><br><small>ב<strong>בבלי סנהדרין</strong> צז,ב אמרו: רבי אליעזר אומר: אם ישראל עושים תשובה - נגאלים, ואם לאו - אין נגאלים. אמר לו רבי יהושע: אם אין עושים תשובה - אין נגאלים?! - אמר לו (רבי אליעזר): הקדוש ברוך הוא מעמיד להם מלך שגזרותיו קשות כהמן, ומחזיר אותם למוטב.<br>תניא אידך: רבי אליעזר אומר: אם ישראל עושים תשובה - נגאלים, שנאמר: "שובו בנים שובבים" (ירמיהו ג).<br>אמר לו רבי יהושע: והלא כבר נאמר: "חינם נמכרתם ולא בכסף תיגאלו" (ישעיהו נב), "חינם נמכרתם" - בעבודה זרה, "ולא בכסף תיגאלו" - לא בתשובה ומעשים טובים (רש"י: דאפילו אין עושים תשובה - נגאלים. משום דאמר "חינם נמכרתם", קרי "כסף" בלשון תשובה).<br>אמר לו רבי אליעזר: והלא כבר נאמר: "שובו אלי ואשובה אליכם" (מלאכי ג).<br>אמר לו רבי יהושע: והלא כבר נאמר: "כי אנכי בעלתי בכם... והבאתי אתכם ציון" (ירמיהו ג) (רש"י: "בעלתי בכם" משמע: בעל כורחכם, בלא תשובה).<br>אמר לו רבי אליעזר: והלא כבר נאמר: "בשובה ונחת תיוושעון" (ישעיהו ל).<br>אמר לו רבי יהושע: והלא כבר נאמר: "כה אמר ה' גואל ישראל קדושו לבזה נפש למתעב גוי" (ישעיהו מט) ("לבזה נפש למתעב גוי" - למי שנפש כל גוי בזה לו וכל גוי מתעב אותו, והכוונה לישראל בגלותם. "יד רמה": מדלא תלי טעמא אלא בביזיון ותיעוב, שמע מינה בהכי תליא ולאו בתשובה).<br>אמר לו רבי אליעזר: והלא כבר נאמר: "אם תשוב ישראל נאום ה' אלי תשוב" (ירמיהו ד).<br>אמר לו רבי יהושע: והלא כבר נאמר: "ואשמע את האיש לבוש הבדים אשר ממעל למימי היאור וירם ימינו ושמאלו אל השמים ויישבע בחי העולם כי למועד מועדים וחצי (רש"י: אלמא יש קץ בדבר. "יד רמה": דאי על ידי תשובה, מאי שנא לההוא עידנא) וככלות נפץ יד עם קודש תכלינה כל אלה" (דניאל יב).<br>ושתק רבי אליעזר ("יד רמה": וקיבלה).<br><br>לפי הברייתא בבבלי, רבי אליעזר הביא ראיה לדעתו מפסוקים, ורבי יהושע הביא ראיה לדעתו מפסוקים, ולא יישב רבי אליעזר את הפסוקים שהביא רבי יהושע. ואילו לפי הירושלמי, יישב רבי אליעזר את הפסוקים שהביא רבי יהושע, מלבד הפסוק האחרון.<br><br><strong>איסתלק רבי ליעזר</strong><br>הלשון "נסתלק רבי פלוני" שנזכרה כאן נזכרה עוד בכמה מקומות (תוספתא אהלות ג,ז; ספרי 'במדבר' פסקה קיח; ספרי זוטא 'במדבר' פרק ט פסוק ב ופרק יט פסוק טז; בבלי זבחים נז,א), שחכמים דנים זה עם זה, זה מביא ראיה לדבריו, וזה מביא ראיה לדבריו, עד שאחד מנצח את חברו, והלה מסתלק (מנוצח, ובעקבות זאת הוא מוצא מן הדיון ואינו רשאי להשיב).</small><br>• • •
(יד)  ואומרים: <strong>מתוך</strong> (משום, בסיבת) <strong>חמשה דברים נגאלו ישראל ממצרים: מתוך צרה, מתוך צווחה</strong> (צעקה, תפילה)<strong>, מתוך זכות אבות</strong> (השכר המגיע בעד המעשים הטובים של האבות)<strong>, מתוך תשובה, מתוך הקץ</strong> (הזמן המיועד לגאולה) – שלא נגאלו ישראל אלא מתוך כל חמשת הדברים<strong>.</strong>
<strong>הדא היא דכתיב</strong> – זו היא שכתוב (בענין שעבוד מצרים)<strong>: "ויהי בימים הרבים ההם וימת מלך מצרים ויאנחו בני ישראל מן העבודה ויזעקו"</strong> (שמות ב,כג) – בני ישראל נאנחו וזעקו אל ה' מחמת צרת השעבוד, <strong>-</strong> הרי <strong>מתוך צרה;</strong>
<strong>"וישמע אלהים את נאקתם"</strong> (שם כד) – ה' שמע את צעקתם ותפילתם, <strong>-</strong> הרי <strong>מתוך צווחה;</strong>
<strong>"ויזכור אלהים את בריתו</strong> את אברהם את יצחק ואת יעקב<strong>"</strong> (שם) – ה' זכר את בריתו שכרת עם האבות, <strong>-</strong> הרי <strong>מתוך זכות אבות;</strong>
<strong>"וירא אלהים את בני ישראל"</strong> (שם כה) – ה' ראה שעשו תשובה, <strong>-</strong> הרי <strong>מתוך תשובה;</strong>
<strong>"וידע אלהים"</strong> (שם) – ה' שם אל ליבו שהגיע הקץ של גלות מצרים שאמר לאברהם (בראשית טו,יג-יד) ושעליו לגאול את בני ישראל, <strong>-</strong> הרי <strong>מתוך הקץ.</strong><br><br><small>גאולת ישראל ממצרים באה גם מתוך תשובה, כמו שהגאולה העתידה תלויה בתשובה, לדעת רבי אליעזר.<br><br><strong>מתוך זכות אבות</strong><br>ב<strong>שמות רבה</strong> א,לד נאמר: "ויזכור אלוהים את בריתו" וגו' - לא היו ראויים ישראל להינצל אלא בזכות האבות.<br><br><strong>מתוך תשובה</strong><br>ב<strong>מכילתא דרבי ישמעאל</strong> 'יתרו' מסכתא ד"בחודש" פרשה א וב<strong>מכילתא דרבי שמעון בר יוחאי</strong> פרק יט פסוק א נאמר: הרי הוא אומר: "וירא אלוהים את בני ישראל" (שמות ב,כה), ראה בהם שעשו תשובה.<br><br><strong>מתוך הקץ</strong><br>ב<strong>שמות רבה</strong> א,לו נאמר: "וידע אלוהים" - ידע שהגיע הקץ שעליו לגואלם... "וידע אלוהים" - ידע שקרב הזמן שאמר לאברהם.<br>וב<strong>מדרש תנחומא</strong> (בובר) פרשת 'שמות' סימן ט נאמר: הקב"ה בלבד היה יודע את הקץ של גלות מצרים, שנאמר: "וידע אלוהים" (שמות ב,כה).</small><br>
<strong>וכן הוא</strong> (הכתוב) <strong>אומר</strong> (בענין הגלות והתשובה) <strong>–</strong> שלא ייגאלו ישראל אלא מתוך כל הדברים האלה<strong>: "בצר לך"</strong> (דברים ד,ל) <strong>–</strong> כשיצר לישראל, כשיהיו נתונים בצרה, <strong>-</strong> הרי <strong>מתוך צרה;</strong>
<strong>"ומצאוך כל הדברים האלה באחרית הימים ושבת</strong> עד ה' אלוהיך<strong>"</strong> (שם) <strong>–</strong> תשובו אל ה', <strong>-</strong> הרי <strong>מתוך תשובה;</strong>
<strong>"כי אל רחום יי' אלהיך"</strong> (שם לא) <strong>-</strong> הרי <strong>מתוך רחמים;</strong>
<strong>"לא ירפך ולא ישחיתך ולא ישכח את ברית אבותיך</strong> אשר נשבע להם<strong>"</strong> (שם) <strong>–</strong> ה' יזכור את בריתו שכרת עם האבות, <strong>-</strong> הרי <strong>מתוך זכות אבות.</strong><br>
הגרסה הנכונה כמו במסירה מהגניזה:
וכן הוא אומר: "בצר לך" - מתוך צרה;
ומצאוך כל הדברים האלה - <strong>מתוך צווחה</strong>;
ושבת עד יי' אלהיך - מתוך תשובה;
כי אל רחום יי' אלהיך - מתוך רחמים;
לא ירפך ולא ישחיתך ולא ישכח את ברית אבותיך אשר נשבע להם - מתוך זכות אבות.<br><br><small>הכתוב הזה מדבר בגאולת ישראל העתידה מהגלות, ומכאן שהיא תלויה בתשובה, כדעת רבי אליעזר.</small><br>
<strong>וכן הוא</strong> (הכתוב) <strong>אומר</strong> (בסיפור חטאי ישראל בארץ כנען, עונשם וישועתם) – שלא נגאלו ישראל אלא מתוך כל הדברים האלה<strong>: "וירא בצר להם"</strong> (תהילים קו,מד) – ה' הסתכל בצרתם של ישראל, <strong>-</strong> הרי <strong>מתוך צרה;</strong>
<strong>"בשומעו את רינתם"</strong> (שם) – ה' שמע את זעקתם, <strong>-</strong> הרי <strong>מתוך צווחה;</strong>
<strong>"ויזכור להם בריתו"</strong> (שם מה) – ה' שם אל ליבו לקיים להם את בריתו עם האבות, <strong>-</strong> הרי <strong>מתוך זכות אבות;</strong>
<strong>"וינחם כרוב חסדיו"</strong> (שם) – ה' שינה את גזרתו הרעה עליהם לטובה, על פי מידתו שהוא רב חסד ומרבה להיטיב ומקבל את תשובתם, <strong>-</strong> הרי <strong>מתוך תשובה;</strong>
<strong>"ויתן אותם לרחמים"</strong> (שם מו) – ה' נהג איתם ברחמים, <strong>-</strong> הרי <strong>מתוך רחמים.</strong><br><br><small>ישועת ישראל בארצם באה גם מתוך תשובה, כמו שהגאולה העתידה תלויה בתשובה, לדעת רבי אליעזר.<br><br>ב<strong>דברים רבה</strong> ב,כג נאמר: אמר רבי אליעזר: כשנגאלו ישראל ממצרים, לא נגאלו אלא מתוך חמישה דברים אלו: מתוך צרה, ומתוך תשובה, ומתוך זכות אבות, ומתוך רחמים, ומתוך הקץ. מתוך צרה, דכתיב: "וייאנחו בני ישראל" (שמות ב); מתוך תשובה, דכתיב: "ותעל שועתם"; מתוך זכות אבות, דכתיב: "ויזכור אלוהים את בריתו"; מתוך רחמים, דכתיב: "וירא אלוהים את בני ישראל" (ה' ראה את צערם שסבלו במצרים); מתוך הקץ, דכתיב: "וידע אלוהים".<br>ואף לעתיד לבוא אין נגאלים אלא מתוך חמישה דברים הללו: "בצר לך" (דברים ד) - הרי מתוך צרה; "ושבת עד ה' אלוהיך" - הרי מתוך תשובה; "כי אל רחום ה' אלוהיך" - הרי מתוך רחמים; "ולא ישכח את ברית אבותיך" - הרי מתוך זכות אבות; "באחרית הימים" - הרי מתוך הקץ.<br>ודויד פירש אותם: "וירא בצר להם" (תהילים קו) - הרי מתוך צרה; "בשומעו את רינתם" - הרי מתוך תשובה; "ויזכור להם בריתו" - הרי מתוך זכות אבות; "וייתן אותם לרחמים" - הרי מתוך רחמים; "הושיענו ה' אלוהינו וקבצנו מן הגויים" - הרי מתוך הקץ.<br><br>וב<strong>פסיקתא רבתי</strong> פרשה מד נאמר: חמישה דברים מביאים את הגאולה. מתוך צרה אדם נגאל – "בצר לך ומצאוך כל הדברים האלה" (דברים ד,ל); ומתוך קץ - "באחרית הימים" (שם); ומתוך תשובה - "ושבת עד ה' אלוהיך" (שם); ומתוך רחמים - "כי אל רחום ה' אלוהיך" (דברים ד,לא); ובזכות האבות - "ולא ישכח את ברית אבותיך" (שם). והתשובה גורמת לרחמים ולזכות האבות, שכן הוא אומר: "ושבת עד ה' אלוהיך", ומיד: "כי אל רחום ה' אלוהיך" וגו'.<br><br>וב<strong>מדרש תהילים</strong> קו,ט נאמר: אמר רבי אליעזר: אין ישראל נגאלים אלא מתוך חמישה דברים: מתוך צרה, ומתוך תפילה, ומתוך זכות אבות, ומתוך תשובה, ומתוך הקץ. מתוך צרה, שנאמר: "וירא בצר להם"; מתוך תפילה, שנאמר: "בשומעו את רינתם"; מתוך זכות אבות, שנאמר: "ויזכור להם בריתו"; מתוך התשובה, שנאמר: "ויינחם כרוב חסדיו"; מתוך הקץ, שנאמר: "הושיענו ה' אלוהינו וקבצנו מן הגויים".<br>אף משה כללם כולם בפסוק אחד, שנאמר: "בצר לך ומצאוך כל הדברים" וגו' (דברים ד,ל), - "בצר לך" (שם) - מתוך צרה; "ומצאוך כל הדברים האלה" (שם) - מתוך תפילה; "באחרית הימים" (שם) - זה הקץ; "ושבת עד ה' אלוהיך" (שם) - זה תשובה; "ולא ישכח את ברית אבותיך" (דברים ד,לא) - זה זכות אבות.<br><br>במדרשים האלה נדרשו שלושת הכתובים הללו בדרך דומה לאמור בירושלמי כאן. לפי המדרשים, רבי אליעזר הוא שדרש את שלושת הכתובים, בעוד שבירושלמי כאן נשמט שמו של רבי אליעזר.<br>בדברים רבה דרשו מכל אחד משלושת הכתובים את חמשת הדברים האלה שמתוכם נגאלים ישראל: <strong>צרה, תשובה, זכות אבות, רחמים והקץ</strong>. בכתובים בשמות ובתהילים סדר הדברים כפי שהם מסודרים בלשון הכתובים זהה, ובכתוב בדברים סדר הדברים שונה. בפסיקתא רבתי דרשו מהכתוב בדברים כמו בדברים רבה.<br>במדרש תהילים דרשו מהכתובים בדברים ובתהילים את חמשת הדברים האלה שמתוכם נגאלים ישראל: <strong>צרה, תפילה, זכות אבות, תשובה וקץ</strong>.<br>בארבעה דברים שוו המדרשים, והם: <strong>צרה, תשובה, זכות אבות והקץ</strong>. ובדבר אחד לא שוו המדרשים, שבדברים רבה מנו: <strong>רחמים</strong>, ובמדרש תהילים מנו: <strong>תפילה</strong>.<br><br>אבל בירושלמי כאן לא דרשו מכל אחד משלושת הכתובים את אותם דברים שמתוכם נגאלים ישראל. מהכתוב בשמות דרשו חמישה דברים אלה: <strong>צרה, צווחה, זכות אבות, תשובה והקץ</strong>. ומהכתובים בדברים (לפי מסירה מהגניזה) ובתהילים דרשו חמישה דברים אלה: <strong>צרה, צווחה, זכות אבות, תשובה ורחמים</strong>.<br>הרי שבארבעה דברים שוו הדרשות בירושלמי, והם: <strong>צרה, צווחה, זכות אבות ותשובה</strong>. ובדבר אחד לא שוו הדרשות בירושלמי, שבכתוב בשמות מנו: <strong>הקץ</strong>, ובכתובים בדברים ובתהילים מנו: <strong>רחמים</strong>.<br>נמצא שבירושלמי דרשו את הדברים בשתי דרכים שונות.<br><br><strong>צווחה=תפילה</strong><br>בירושלמי דרשו <strong>צווחה</strong> מאותו לשון בכתובים בדברים ובתהילים שבמדרש תהילים דרשו <strong>תפילה</strong>.<br><br>ב<strong>ספרי דברים</strong> פסקה כו (ועוד) נאמר: עשר לשונות נקראת תפילה: זעקה, שועה, נאקה, שנאמר: "ויהי בימים הרבים ההם וימת מלך מצרים וייאנחו בני ישראל מן העבודה ויזעקו ותעל שועתם, וישמע אלוהים את נאקתם" (שמות ב,כג-כד)...<br>הרי שצווחה (-'וישמע אלוהים את נאקתם') היא אחת מהלשונות של תפילה.<br><br>וב<strong>שיר השירים רבה</strong> פרשה ב נאמר: כשהיו ישראל במצרים, היו המצריים משעבדים אותם, והתחילו צועקים ותולים עיניהם להקב"ה, הדא הוא דכתיב: "ויהי בימים הרבים ההם וימת מלך מצרים וייאנחו בני ישראל מן העבודה ויזעקו" וגו' (שמות ב), מיד: "וישמע אלוהים את נאקתם" - שמע הקב"ה לתפילתם והוציאם.<br><br>דרשת הירושלמי מהכתוב בשמות תואמת לדרשת מדרש תהילים מהכתובים בדברים ובתהילים, שמנו חמישה דברים אלה: <strong>צרה, צווחה=תפילה, זכות אבות, תשובה והקץ</strong>.<br><br>גם רינה היא אחת מהלשונות של תפילה, ולכן אמרו בירושלמי ובמדרש תהילים: "בשומעו את רינתם" - מתוך צווחה=תפילה.<br><br><strong>כשהם צועקים, הקב"ה מצוי להם</strong><br>ב<strong>מדרש תהילים</strong> סא,א נאמר: "שמעה אלוהים רינתי הקשיבה תפילתי" (סא,ב) - זהו שאמר הכתוב: "ותפילת צדיקים ישמע" (משלי טו,כט), בכל מקום שקראו ישראל להקב"ה, ענה אותם. קראו לו במצרים וענה אותם, שנאמר: "וישמע אלוהים את נאקתם"... ועכשיו: "מקצה הארץ אליך אקרא בעטוף ליבי" (סא,ג), אמר להם הקב"ה: מקצה הארץ קראתם אותי, וכשהייתם בארץ לא קראתם אותי, ...וכן משה אמר: "וביקשתם משם את ה' אלוהיך ומצאת" וגו' "בצר לך ומצאוך" וגו' (דברים ד,כט-ל). הוי: "מקצה הארץ אליך אקרא".<br>וב<strong>מדרש תנחומא</strong> פרשת 'בשלח' סימן ט נאמר: וכשהם צועקים, הקב"ה מצוי להם, שנאמר: "וביקשתם משם את ה' אלוהיך ומצאת" (דברים ד).<br><br>לפי זה, כשאמרו בירושלמי (לפי מסירה מהגניזה) ובמדרש תהילים: "ומצאוך כל הדברים האלה" - מתוך צווחה=תפילה, נתכוונו למה שכתוב לפניו: "וביקשתם משם את ה' אלוהיך ומצאת", כי תפילה זו בקשה (תוספתא ברכות ג,ו; בבלי ברכות לא,א).<br><br><strong>רחמים</strong><br>הרחמים זה אחד מן הדברים שניתנו מתנה לעולם על ידי ה', ולמדו (בבראשית רבה ו,ה ובויקרא רבה לה,ח) מן הכתוב: "וייתן אותם לרחמים" (תהילים קו), שדרשו כאן.<br><br><strong>הקץ</strong><br>ב<strong>פסיקתא רבתי</strong> פרשה מא נאמר: לפי ששתי פעמים התינוקות אומרים אחת בבוקר ואחת בערב: "הושיענו ה' אלהינו" (תהילים קו,מז), לפיכך הקב"ה אומר שתי פעמים: "מי ייתן מציון ישועת ישראל" (תהילים יד,ז ונג,ז) - מי ייתן שיגיע הקץ שאקרב גאולתכם.<br><br>משום כך דרשו: "הושיענו ה' אלוהינו" - הרי מתוך הקץ.</small><br>• • •
(טו)  ומספרים: <strong>חד בר נש הוה איחטא</strong> (במסירה מהגניזה: חטי) <strong>בלישניה</strong> – אדם אחד היה חוטא בלשונו<strong>. אתא לגבי רבי יוחנן, ושלחיה גבי רבי חנינה</strong> – בא אצל רבי יוחנן, ושלח (רבי יוחנן) אותו אצל רבי חנינא<strong>. אמר ליה</strong> – אמר לו (רבי חנינא לאותו אדם)<strong>: איזיל תהי בך ולעי באוריתא</strong> – לך והתחרט בך ועמול בתורה<strong>, דכתיב: "מרפא לשון עץ חיים"</strong> (משלי טו,ד) – רפואת הלשון באה על ידי עץ חיים המרפא חולים. ומכיון שהתורה נקראת "עץ חיים", היא רפואה ללשון<strong>.</strong><br><br><small><strong>חטי בלישניה</strong> - חוטא בלשון הרע<br>ב<strong>בבלי ערכין</strong> טו,ב אמרו: אמר רבי חמא בר חנינא: מה תקנתם של מספרי לשון הרע? - אם תלמיד חכם הוא, יעסוק בתורה, שנאמר: "מרפא לשון עץ חיים" (משלי טו), ואין לשון אלא לשון הרע, שנאמר: "חץ שחוט לשונם" (ירמיהו ט), ואין עץ חיים אלא תורה, שנאמר: "עץ חיים היא למחזיקים בה" (משלי ג).<br><br>לפי מימרה זו, אפשר שהאדם שמסופר עליו כאן היה מדבר לשון הרע, ומה שאמר רבי חמא בר חנינא בבבלי הוא כדברי אביו רבי חנינא לאותו אדם.<br><br><strong>חטי בלישניה</strong> - רך בלשונו<br>ב<strong>דברים רבה</strong> פרשת 'דברים' ז נאמר: אמר רבי אחא: אם לשונך חוכך (מגמגם), אשון (הקשה, חזק) אותו בדברי תורה והוא מתרפא. צא ולמד ממשה שהיה פסילוס (כבד פה, מגמגם), ובשביל שנתעסק בתורה נתרפא לשונו, אתמול "לא איש דברים אנוכי" (שמות ד,י), עכשיו הוא אומר "אלה הדברים", הוי: "מרפא לשון עץ חיים" (משלי טו,ד).<br>וב<strong>מדרש תנחומא</strong> פרשת 'דברים' סימן ב נאמר: "אלה הדברים אשר דיבר משה" וגו' - אמרו ישראל: אתמול אמרת "לא איש דברים אנוכי" (שמות ד,י), ועכשיו אתה מדבר כל כך? אמר רבי יצחק: אם אתה חייך (כבד פה (מלשון 'חך')), שנה את התורה והתרפא. משה כבר למד את כל התורה.<br><br>לפי המדרשים האלה, אפשר שהאדם שמסופר עליו כאן היה כבד פה וכבד לשון.<br>השורש 'חטא' משמעו רך ומפונק. התרגומים הארץ ישראלים מתרגמים בשורש זה את הרך והרכה שבמקרא. המילה 'חטיין' בירושלמי פסחים ג,ד פירושה: רכים ("ירושלמי כפשוטו"). לפי זה, 'חטי בלישניה' - רך בלשונו. אם הלשון רכה, יש להקשות אותה, כדברי רבי אחא בדברים רבה.<br><br><strong>שלחיה גבי רבי חנינא</strong><br>ב<strong>בבלי יומא</strong> מט,א אמרו, שרבי חנינא היה בקי ברפואות. משום כך שלח רבי יוחנן את אותו אדם אצל רבי חנינא.<br><br><strong>תשובה ותורה מביאות רפואה</strong><br>ב<strong>בבלי יומא</strong> פו,א אמרו: אמר רבי חמא בר חנינא: גדולה תשובה שמביאה רפואה לעולם, שנאמר: "שובו בנים שובבים ארפא משובותיכם" (ירמיהו ג) / "ארפא משובתם אוהבם נדבה" (הושע יד).<br>וב<strong>אליהו זוטא</strong> פרשה כב נאמר: גדולה תשובה שמרפאת את ישראל מעוונותיהם, שנאמר: "ארפא משובתם אוהבם נדבה" (הושע יד,ה).<br>ו<strong>שם</strong> נאמר עוד: אמר לו הקב"ה לישעיהו: לך ואמור להם לישראל: אין לכם מידה טובה יותר מן התשובה, שהיא מרפאת את ישראל מכל עוונותיהם, שנאמר: "ארפא משובתם אוהבם נדבה".<br><br>לפי האמור בבבלי סנהדרין, רבי אליעזר הביא ראיה לדבריו, שאם ישראל עושים תשובה - נגאלים, ממה שנאמר: "שובו בנים שובבים ארפא משובותיכם". מהכתוב הזה למדו, שתשובה מביאה רפואה. מהכתוב "מרפא לשון עץ חיים" למדו כאן, שתורה מביאה רפואה. מכיון שדיברו לעיל בענין תשובה שמביאה רפואה, דיברו כאן בענין תורה שמביאה רפואה.<br><br>רבי חמא בר חנינא שאמר בבבלי, שתשובה מביאה רפואה, הוא בנו של רבי חנינא שאמר כאן, שתורה מביאה רפואה.</small><br>• • •<br><strong>משא דומה, אלי קורא משעיר, שומר מה מלילה, שומר מה מליל. אמר שומר, אתא בוקר וגם לילה, אם תבעיון בעיו, שובו אתיו</strong> (ישעיהו כא,יא-יב).
(טז)  אומרים: <strong>אמר רבי חנינה בריה דרבי אבהו</strong> (אמורא ארץ ישראלי בדור השלישי והרביעי)<strong>: בספרו של רבי מאיר</strong> (גדול התנאים בדור הרביעי) <strong>מצאו כתוב: "משא דומה"</strong> (ישעיהו כא,יא) <strong>– 'משא דומי'</strong> (צריך לומר כמו במסירה מהגניזה: <strong>ר</strong>ומי) – נבואה על גלות רומי. רבי מאיר החליף ד ב-ר, וכתב 'רומה' (רומא, רומי) במקום 'דומה'. בכתוב נאמר: "משא דומה, אלי קורא משעיר". הנביא פתח ב'דומה' והמשיך ב'שעיר' ('אדום'), ועל פי שיטת המדרש של חכמינו, 'אדום' היא רומי. זה הטעם למה שכתב רבי מאיר בספרו. גם 'השבעים' בתרגומם ליוונית העתיקו, כאילו היה כתוב לפניהם 'אדום'<strong>.</strong><br><br><small><strong>בתורתו של רבי מאיר</strong><br>ב<strong>בראשית רבה</strong> ט,ה נאמר: בתורתו של רבי מאיר מצאו כתוב: "והנה טוב מאד" (בראשית א,לא) - 'והנה טוב מות'.<br>וב<strong>בראשית רבה</strong> כ,יב נאמר: בתורתו של רבי מאיר מצאו כתוב: "כותנות עור" (בראשית ג,כא) - 'כותנות אור'.<br>וב<strong>בראשית רבה</strong> צד,ט נאמר: בתורתו של רבי מאיר מצאו כתוב: "ובני דן חושים" (בראשית מו,כג) - 'ובן דן חושים'.<br><br>נראה לפרש, שרבי מאיר כתב כך בגליון ספר תורה שלו בדרך ביאור ודרש, או שהיה לו ספר שבו היה כותב את דרשותיו.</small><br>
<strong>"אֵלַי קורא משעיר"</strong> (שם) <strong>- אמר רבי יוחנן:</strong> יש לדרוש את הכתוב כך: <strong>אֵלַי קורא מפני שעיר</strong> – אלו דברי הנביא. הנביא אומר, שישראל קוראים אליו, בגלל מה ששעיר (רומי) עושים להם בגלותם (מביאים את המשך דרשת הכתובים על פי רבי יוחנן, לאחר שמביאים דרשות אמוראים אחרים לכתוב הזה)<strong>.</strong>
<strong>אמר רבי שמעון בן לקיש:</strong> יש לדרוש את הכתוב כאילו כתוב: "אֵלִי" (האל שלי): <strong>אֵלִי מאיכן</strong> (מהיכן) <strong>נזדווג לי? משעיר</strong> – אלו דברי ישראל. ישראל אומרים, שה' התחבר והצטרף להם בשעיר, שכשגלו ישראל לרומי, גלה ה' עימהם<strong>.</strong>
<strong>אמר רבי יהושע בן לוי: אם יאמר לך אדם: איכן</strong> (היכן) <strong>הוא אלהיך? - אמור לו: בכרך</strong> (עיר גדולה) <strong>הגדול שברומי</strong> – ה' נמצא ברומי, כדי לגאול את ישראל שגלו לשם<strong>. מה טעמא?</strong> – מה המקור בכתוב לדבר זה? <strong>- "אלי קורא משעיר"</strong> – ודרש גם הוא כאילו כתוב: "אֵלִי"<strong>.</strong><br><br><small><strong>אלי נזדווג לי</strong><br>ב<strong>פסיקתא רבתי</strong> פרשה ל נאמר: כיון שגלו ישראל מארצם, אמר להם הקב"ה: במי אתם רוצים שילך בראשיכם לבבל? - אמרו לו ישראל: ריבון של עולם, אין אנו רוצים אלא בך. מיד אמר להם הקב"ה: הואיל וכך אמרתם, אני אהיה זיווגך, ואני אעלה עימכם בבלה, שנאמר: "למענכם שלחתי בבלה" (ישעיהו מג).<br><br>דברי המדרש הזה הם מעין דברי רבי שמעון בן לקיש.<br><br><strong>היכן הוא אלוהיך?</strong><br>ב<strong>שמות רבה</strong> טו,טז נאמר: "מי זה בא מאדום" (ישעיהו סג), עובדי כוכבים אמרו להם לישראל: היכן אלהיכם? שנאמר: "אי אלוהימו" (דברים לב). מה הקב"ה עתיד לעשות להם? - "אשכיר חיצי מדם" (דברים לב), ולא זאת בלבד, אלא שעתיד לדורכם, שנאמר: "פורה דרכתי לבדי" (ישעיהו סג), והוא עתיד לדרוך במנעלו לכל גדולי אדום, שנאמר: "על אדום אשליך נעלי"  (תהילים ס).<br>וב<strong>פסיקתא רבתי</strong> פרשה לו נאמר: אומות העולם מחרפים אותם (את ישראל) ואומרים להם בכל יום: אלוהיך היכן הוא? למה לא יצילך? - אומרת להם: יש לי יום אחד שעתיד מלכי להיגלות עלי.<br>וב<strong>ספרי דאגדתא</strong> על אסתר - מדרש פנים אחרים נוסח ב פרשה ו נאמר: ושם במדינה הגואל והנגאל נתונים שם, וכן הוא אומר: "משא דומה אלי קורא משעיר שומר מה מלילה שומר מה מליל" (ישעיהו כא,יא), וכן הוא אומר: "מי זה בא מאדום חמוץ בגדים מבצרה" (ישעיהו סג,א).<br><br>דברי המדרשים האלה הם מעין דברי רבי יהושע בן לוי.<br><br><strong>רבי יהושע בן לוי - ברומי</strong><br>ב<strong>בבלי סנהדרין</strong> צח,א אמרו: רבי יהושע בן לוי מצאו לאליהו, אמר לו: אימתי יבוא משיח? - אמר לו: לך שאל אותו (את המשיח). - והיכן הוא יושב? - על פתח רומי. הלך אצלו, אמר לו (רבי יהושע בן לוי למשיח): לאימתי יבוא מר? - אמר לו: היום. בא (רבי יהושע בן לוי) אצל אליהו, אמר לו: מה אמר לך? - אמר לו: שיקר לי, שאמר לי: היום אני בא, ולא בא. - אמר לו: כך אמר לך: "היום אם בקולו (רש"י: של הקב"ה) תשמעו" (תהילים צה).<br>וב<strong>בבלי יומא</strong> י,א אמרו: אמר רבי יהושע בן לוי אמר רבי: עתידה רומי שתיפול ביד פרס.<br>וב<strong>בראשית רבה</strong> לג,א ו<strong>בויקרא רבה</strong> כז,א וב<strong>פסיקתא דרב כהנא</strong> ט,א (ועוד) נאמר: מעשה ברבי יהושע בן לוי שעלה לרומי...<br>וב<strong>בראשית רבה</strong> עח,ה נאמר: רבי יהושע בן לוי עלה לרומי. כיון שבא לעכו (בחזרתו משם), יצא רבי חנינא לקראתו, מצאו צולע על ירכו. אמר לו: דומה אתה לזקנך (ליעקב, שנעשה צולע בפגיעתו עם המלאך שהיה שר של אדום, ואתה צולע בשובך מרומי, ורומי נמשלה בדברי חכמים לאדום) - "והוא צולע על ירכו" (בראשית לב,לא).<br>וב<strong>איכה רבה</strong> (בובר) פרשה ב נאמר: רבי יהושע בן לוי אמר: קול צרות מרגשות עולה לכרך גדול של רומי, הדא הוא דכתיב: "קול ה' משלם גמול לאויביו" (ישעיהו סו,ו).<br><br>רבי יהושע בן לוי ציפה לגאולתם של ישראל ולמפלתה של רומי, ולפיכך אמר, שה' נמצא ברומי כדי לגאול את ישראל ולהיפרע מרומי. גם המשיח יושב ברומי כמו ה'. ואף רבי יהושע בן לוי הלך בשליחות העם לרומי.</small><br>• • •
(יז)  ואומרים: <strong>תני</strong> (שנה) <strong>רבי שמעון בן יוחי</strong> (תנא בדור הרביעי)<strong>: בכל מקום שגלו ישראל, גלת</strong> (גלתה) <strong>השכינה</strong> (כבוד אלוהים) <strong>עמהן</strong> (עם ישראל)<strong>.</strong>
<strong>גלו למצרים</strong> – כשירדו בני ישראל למצרים, <strong>וגלת השכינה עמהן. מה טעמא?</strong> – מה המקור בכתוב לדבר זה? <strong>- "הנגלה נגליתי אל בית אביך בהיותם במצרים לבית פרעה"</strong> (שמואל א ב,כז) – ה' אמר לעלי הכוהן: הלא ידוע לך כי התגליתי בנבואה אל בית אביך בהיותם במצרים משועבדים לפרעה<strong>.</strong>
<strong>גלו לבבל</strong> – בחורבן הבית הראשון, <strong>וגלת שכינה עמהן. מה טעמא?</strong> – מה המקור בכתוב לדבר זה? <strong>- "למענכם שולחתי בבלה"</strong> (ישעיהו מג,יד) – כתוב: "שִלחתי", ודורשים כאילו כתוב: "שולחתי". ה' אמר לישראל שגלו לבבל: בשבילכם נשלחתי לבבל<strong>.</strong>
<strong>גלו למדי</strong> – כשהיו ישראל תחת יד מלכות מדי ופרס, <strong>וגלת השכינה עמהן. מה טעמא?</strong> – מה המקור בכתוב לדבר זה? <strong>- "ושמתי כסאי בעילם"</strong> (ירמיהו מט,לח) – ה' ישב על כסאו בעילם<strong>. ואין עילם אלא מדי, כמה דת</strong> (דאת) <strong>אמר</strong> – כמו שאתה אומר (כמו שנאמר)<strong>: "ואני בשושן הבירה אשר בעילם המדינה"</strong> (דניאל ח,ב) – דניאל ראה בחזון שהוא בשושן, הבירה של פרס ומדי. מכתוב זה ניתן ללמוד, שעילם היא מדי<strong>.</strong>
<strong>גלו ליון</strong> – בימי הבית השני, כשהיו ישראל תחת יד מלכות יוון, <strong>וגלת השכינה עמהן. מה טעמא?</strong> – מה המקור בכתוב לדבר זה? <strong>- "ועוררתי בניך ציון על בניך יון"</strong> (זכריה ט,יג) – הכתוב מדבר על בני ישראל שהיו בגלות יוון, וכתוב אחריו: "וה' עליהם ייראה" (שם יד) – ה' יתגלה על בני ישראל, ומכאן שגלה ה' עימהם<strong>.</strong>
<strong>גלו לרומי</strong> – בחורבן הבית השני, וגלתה <strong>השכינה עמהן. מה טעמא?</strong> – מה המקור בכתוב לדבר זה? <strong>- "אלי קורא משעיר"</strong> (ישעיהו כא,יא) – ה' נמצא עם ישראל בגלות רומי, כמו שדרשו רבי שמעון בן לקיש ורבי יהושע בן לוי לעיל את הכתוב הזה<strong>.</strong><br><br><small>ב<strong>בבלי מגילה</strong> כט,א (ועוד) אמרו: תניא, רבי שמעון בן יוחי אומר: בוא וראה כמה חביבים ישראל לפני הקב"ה, שבכל מקום שגלו - שכינה עימהם. גלו למצרים - שכינה עימהם, שנאמר: "הנגלה נגליתי לבית אביך בהיותם במצרים" וגו' (שמואל א ב), גלו לבבל - שכינה עימהם, שנאמר: "למענכם שלחתי בבלה" (ישעיהו מג). גלו לעילם - שכינה עימהם, שנאמר: "ושמתי כסאי בעילם" (ירמיהו מט), גלו לאדום - שכינה עימהם, שנאמר: "מי זה בא מאדום חמוץ בגדים מבצרה" (ישעיהו סג). ואף כשהם עתידים ליגאל שכינה עימהם, שנאמר: "ושב ה' אלוהיך את שבותך" (דברים ל), 'והשיב' לא נאמר, אלא "ושב", מלמד שהקב"ה שב עימהם מן הגלות.<br><br>וב<strong>איכה רבה</strong> א,נד נאמר: את מוצא, בשעה שגלו ישראל לבבל, מה כתיב: "למענכם שלחתי בבלה" (ישעיהו מג). גלו לעילם - שכינה עימהם, דכתיב: "ושמתי כסאי בעילם" (ירמיהו מט). גלו ליוון - שכינה עימהם, דכתיב: "ועוררתי בניך ציון על בניך יוון" (זכריה ט), וכתיב בתריה: "וה' עליהם ייראה" וגו'...<br><br>וב<strong>שמות רבה</strong> טו,טז נאמר: נשתעבדו ישראל במצרים וגלה הקב"ה כביכול עימהם, שנאמר: "אנוכי ארד עמך מצרימה" (בראשית מו); וכן בבבל, שנאמר: "למענכם שלחתי בבלה" (ישעיהו מג); וכן במדי, שנאמר: "ושמתי כסאי בעילם" (ירמיהו מט), ואין עילם אלא מדי, שנאמר: "עלי עילם צורי מדי" (ישעיהו כא); ביוון היה הקב"ה עימהם, שנאמר: "וה' עליהם ייראה ויצא כברק חיצו" (זכריה ט). אמרו לו להקב"ה: כל כך למה? - אמר להם: כל הימים שאני עימהם אין נוטלים שם רע. במצרים הייתי עימהם ונמצאת שלמה, שנאמר: "גן נעול אחותי כלה" (שיר השירים ד); בבבל הייתי עימהם ונמצאת שלמה, שנאמר: "הן איתי אלהנא די אנחנא פלחין" (דניאל ג); במדי הייתי עימהם ונמצאת שלמה, שנאמר: "ומרדכי לא יכרע ולא ישתחוה" (אסתר ג); ביוון לא כתבו על קרן השור שאין להם חלק באלוהי ישראל.</small><br>• • •<br>לעיל אמר רבי יוחנן: "אֵלַי קורא משעיר" - אֵלַי קורא מפני שעיר – ישעיהו אומר, שישראל קוראים אליו, בגלל מה שרומי עושים להם בגלותם.
ומביאים את המשך דרשת הכתובים בישעיהו על פי רבי יוחנן:
<strong>"שומר מה מלילה"</strong> (ישעיהו כא,יא) <strong>- אמרו ישראל לישעיה</strong> – כך קראו ישראל לישעיהו מפני שעיר<strong>: רבינו ישעיה</strong> (-'שומר')<strong>, מה יוצא לנו מתוך הלילה הזה</strong> (-'מה מלילה')<strong>?</strong> – מה יהיה באחריתנו בגלות הזאת (הגלות משולה ללילה)? עד מתי תימשך הגלות? <strong>- אמר להן</strong> (ישעיהו לישראל)<strong>: המתינו לי עד שנשאל</strong> (את הקב"ה)<strong>. כיון ששאל</strong> (ישעיהו את הקב"ה)<strong>, חזר אצלן</strong> (אצל ישראל)<strong>. אמרו לו</strong> (ישראל לישעיהו)<strong>: "שומר מה מליל"</strong> (שם) <strong>- מה מילל שומר העולמים?</strong> – מה אמר הקב"ה, שהוא שומר העולם? (דרשו את המילה "מִלֵּיל" כאילו היא כתיב מלא של "מִלֵּל"=דיבר) <strong>- אמר להן</strong> (ישעיהו לישראל)<strong>: "אמר שומר אתא</strong> (בא) <strong>בוקר וגם לילה"</strong> (שם יב) – הקב"ה אמר, שבקרוב תבוא ישועה (-'בוקר'), וגם תבוא פורענות (-'לילה')<strong>. - אמרו לו</strong> (ישראל לישעיהו)<strong>: "וגם לילה"?!</strong> – וכי תבוא לנו גם פורענות?! <strong>- אמר להם</strong> (ישעיהו לישראל)<strong>: לא כשאתם</strong> (כמו שאתם) <strong>סבורים, אלא "בוקר" לצדיקים, ו"לילה" לרשעים</strong> – תבוא ישועה לצדיקים, ופורענות לרשעים<strong>; "בוקר" לישראל, ו"לילה" לאומות העולם</strong> – תבוא ישועה לישראל, ופורענות לאומות העולם<strong>. - אמרון ליה</strong> – אמרו לו (ישראל לישעיהו)<strong>: אימת?</strong> – מתי (תבוא הגאולה)? <strong>- אמר לון</strong> – אמר להם (ישעיהו לישראל)<strong>: אימת דאתון בעיי הוא בעי</strong> – כל זמן שאתם רוצים (שתבוא הגאולה), (גם) הוא (הקב"ה) רוצה<strong>,</strong> וזהו שנאמר: <strong>"אם תבעיון בעיו"</strong> (שם) – אם אתם תרצו, הוא רוצה<strong>. - אמרו לו</strong> (ישראל לישעיהו)<strong>: מי מעכב?</strong> – מי מונע שאין אנו נגאלים מן הגלות? והרי רצוננו שתבוא הגאולה במהרה. <strong>- אמר להן</strong> (ישעיהו לישראל)<strong>: תשובה</strong> – התשובה מעכבת את הגאולה, ולכן שובו בתשובה ובואו אל ה'<strong>,</strong> וזהו שנאמר: <strong>"שובו אתיו</strong> (בואו)<strong>"</strong> (שם)<strong>.</strong><br><br><small>גם לפי דרשה זו, הגאולה העתידה תלויה בתשובה, כדעת רבי אליעזר.<br><br>אנו מוצאים בדברי חכמינו, שכינו ישראל "רבנו" למשה, לישעיהו, לירמיהו ולדניאל.<br>ישעיהו הנביא נקרא שומר, על שום מה שהוא עצמו אמר שם בסמוך: "ועל משמרתי אנוכי ניצב כל הלילות" (ישעיהו כא,ח).</small><br>
<br><br><small>ב<strong>בבלי סנהדרין</strong> צד,א אמרו: "מַשָּׂא דּוּמָה אֵלַי קֹרֵא מִשֵּׂעִיר שֹׁמֵר מַה מִּלַּיְלָה שֹׁמֵר מַה מִּלֵּיל" וגו' (ישעיהו כא). אמר רבי יוחנן: אותו מלאך הממונה על הרוחות (רש"י: שהנשמות נפקדות אצלו) דומה שמו. נתקבצו כל הרוחות אצל דומה (רש"י ו"יד רמה": להודיעם מתי יבוא משיח ויחיו. והיינו "משא דומה אלי קורא משעיר" - כך אמר דומה: אלי קוראים הרוחות על עסקי שעיר, כלומר, על עסקי עשיו שמשתעבד בישראל), אמרו לו: "שֹׁמֵר מַה מִּלַּיְלָה" (רש"י ו"יד רמה": הקב"ה שהוא שומר, מה אומר במה שיהיה מלילה זה, מגלות זו שדומה ללילה? ואין שומר אלא הקב"ה, שנאמר: "הנה לא ינום ולא יישן שומר ישראל" (תהילים קכא)), "שֹׁמֵר מַה מִּלֵּיל" (רש"י: מה דיבר למתי קץ הגאולה מליל זה?), "אָמַר שֹׁמֵר אָתָה בֹקֶר וְגַם לָיְלָה" (רש"י ו"יד רמה": השיב להם דומה: כך "אמר שומר", הקב"ה: "אתא בוקר" - תבוא גאולה לצדיקים, "וגם לילה" - לרשעים), "אִם תִּבְעָיוּן" (רש"י: אם תבקשו להיגאל) "בְּעָיוּ" (רש"י: בקשו רחמים), "שֻׁבוּ" (רש"י: בתשובה ו)"אֵתָיוּ" (רש"י: לגאולה).<br><br>גם לפי הירושלמי וגם לפי הבבלי דרש רבי יוחנן את שני הפסוקים הללו כשאלות ותשובות על זמן הגאולה מהגלות. אלא שלפי הירושלמי, השואלים הם ישראל, והנשאל הוא ישעיהו שמשיב להם בשם הקב"ה, "דומה" הוא רומי, וגם "שעיר" הוא רומי, "שֹׁמֵר מַה מִּלַּיְלָה" הוא שאלת ישראל לישעיהו ו"שומר" זה הוא ישעיהו, "שֹׁמֵר מַה מִּלֵּיל" הוא שוב שאלת ישראל לישעיהו ו"שומר" זה הוא הקב"ה, "אָמַר שֹׁמֵר אָתָה בֹקֶר וְגַם לָיְלָה" וכו' הוא תשובת ישעיהו לישראל בשם הקב"ה ו"שומר" זה הוא הקב"ה, והפסוק הזה נדרש כולו בירושלמי. ואילו לפי הבבלי, השואלים הם "שעיר" שהם הרוחות (הנשמות, הקרויות גם שעירים), והנשאל הוא "דומה" שהוא המלאך הממונה על הרוחות, "שֹׁמֵר מַה מִּלַּיְלָה, שֹׁמֵר מַה מִּלֵּיל" הם שאלות הרוחות לדומה ו"שומר" זה הוא דומה שהוא שומר הרוחות, "אָמַר שֹׁמֵר אָתָה בֹקֶר וְגַם לָיְלָה" וכו' הוא תשובת דומה לרוחות, אבל הפסוק הזה לא נדרש בבבלי. רש"י ו"יד רמה" דרשו "שעיר" ו"שומר" על פי הירושלמי, וגם הפסוק "אָמַר שֹׁמֵר אָתָה בֹקֶר" וכו' הם דרשו על פי הירושלמי.</small><br>• • •
(יח)  ואומרים: אמר <strong>רבי אחא</strong> (אמורא ארץ ישראלי בדור הרביעי) <strong>בשם רבי תנחום בירבי</strong> (=בר רבי) <strong>חייה</strong> (אמורא ארץ ישראלי בדור השלישי)<strong>: אילו</strong> היו <strong>ישראל עושים תשובה</strong> אפילו <strong>יום אחד, מיד היה בן דוד</strong> (המשיח) <strong>בא</strong> – ומיד היו נגאלים<strong>. מה טעמא?</strong> – מה המקור בכתוב לדבר זה? <strong>- "</strong>כי הוא אלוהינו ואנחנו עם מרעיתו וצאן ידו, <strong>היום אם בקולו תשמעו"</strong> (תהילים צה,ז) – אם תשמעו בקול ה' היום (יום אחד), תזכו להיות עמו וצאן מרעיתו של ה', שיגאל אתכם<strong>.</strong><br>
<strong>אמר רבי לוי</strong> (אמורא ארץ ישראלי בדור השלישי)<strong>: אילו היו ישראל משמרין</strong> אפילו <strong>שבת אחת כתיקנה</strong> (כהלכתה)<strong>, מיד היה בן דוד בא</strong> – ומיד היו נגאלים<strong>. מה טעמא?</strong> – מה המקור בכתוב לדבר זה? <strong>- "ויאמר משה אכלוהו היום כי שבת היום ליי'</strong> היום לא תמצאוהו בשדה<strong>"</strong> (שמות טז,כה) – הכתוב מדבר על המן שירד לבני ישראל במדבר ועל השבת שישמרו, ואמר להם משה, שלא יצאו בשבת ללקוט את המן. ומשמעות המילה "היום" <strong>- חד יום</strong> – יום אחד (כמו בכתוב: "היום אם בקולו תשמעו"), ואמר להם משה, שאם ישמרו יום אחד של שבת, יזכו לגאולה (על פי המדרשים)<strong>. ואומר</strong> (וכן הכתוב אומר במקום אחר)<strong>: "בשובה ונחת תיוושעון"</strong> (ישעיהו ל,טו) <strong>- בשובה ונייח תתפרקון</strong> – בזכות שבת ומנוחה תיגאלו, שאם תשמרו את השבת ותנוחו בה, תבוא ישועתכם (בארמית ארץ ישראלית: 'שובא'=שבת)<strong>.</strong><br><br><small>גם לפי מימרות אלו, הגאולה העתידה תלויה בתשובה, כדעת רבי אליעזר.<br><br><strong>אילו היו ישראל עושים תשובה / משמרים שבת</strong><br>ב<strong>בבלי סנהדרין</strong> צח,א אמרו: אמר לו (רבי יהושע בן לוי למשיח): לאימתי יבוא מר? - אמר לו: היום - "היום אם בקולו (רש"י: של הקב"ה) תשמעו" (תהילים צה).<br>וב<strong>פסיקתא דרב כהנא</strong> כד,יב [וב<strong>שיר השירים רבה</strong> פרשה ה פסוק ב] נאמר: אמר רבי לוי: אילו היו ישראל עושים תשובה יום אחד, מיד היו נגאלים [ומיד בן דויד בא]. מה טעמא? - "[כי הוא אלוהינו ואנחנו עם מרעיתו וצאן ידו,] היום אם בקולו תשמעו" (תהילים צה,ז).<br>וב<strong>שמות רבה</strong> כה,יב נאמר: אמר רבי לוי: אם משמרים ישראל את השבת כראוי אפילו יום אחד, בן דויד בא. למה? - שהיא שקולה כנגד כל המצוות, וכן הוא אומר: "כי הוא אלוהינו ואנחנו עם מרעיתו וצאן ידו, היום אם בקולו תשמעו" (תהילים צה).<br>אמר רבי יוחנן: אמר הקב"ה לישראל: אף על פי שנתתי קצבה לקץ שיבוא, בין עושים תשובה בין שאין עושים בעונתה היא באה, אם עושים תשובה אפילו יום אחד, אני מביא אותה שלא בעונתה, הוי: "היום אם בקולו תשמעו", וכשם שמצינו שעל כל המצוות בן דויד בא, על שמירת יום אחד של שבת בן דויד בא, לפי שהשבת שקולה כנגד כל המצוות.<br>וב<strong>ויקרא רבה</strong> ג,א וב<strong>קוהלת רבה</strong> פרשה ד פסוק ו נאמר: אמר רבי חייא בר אבא: אין ישראל נגאלים אלא בשבת / בזכות שבת, הדא הוא דכתיב: "בשובה ונחת תיוושעון" (ישעיהו ל,טו) - בשובה ונייח תיוושעון.<br>וב<strong>מדרש תהילים</strong> צה,ב נאמר: אמר רבי לוי: אם היו משמרים אפילו שבת אחת כתקנה, מיד היו הם נגאלים, שנאמר: "היום אם בקולו תשמעו", וכתיב: "שמור את יום השבת" (דברים ה,יב).<br><br><strong>בזכות שמירת שבת</strong><br>ב<strong>מכילתא דרבי ישמעאל</strong> בשלח - מסכתא ד"ויסע" פרשה ד נאמר: רבי אלעזר המודעי אומר: אם תזכו לשמור את השבת, עתיד הקב"ה ליתן לכם שש מידות טובות: ארץ ישראל ועולם הבא ועולם חדש ומלכות בית דויד וכהונה ולוייה, לכך נאמר: "אכלוהו היום". רבי אליעזר אומר: אם תזכו לשמור את השבת, תינצלו משלוש פורענויות: מיומו של גוג ומגוג ומחבלו של משיח ומיום הדין הגדול, לכך נאמר: "אכלוהו היום".<br>ו<strong>שם</strong> פרשה ה נאמר: "וישבתו העם ביום השביעי" - רבי אלעזר המודעי אומר: אמר להם המקום: אם תשמרו שבת זו, עתיד אני ליתן לכם שש מידות טובות וכו', וכיון ששמעו דבר זה קיבלו עליהם ושבתו. רבי אליעזר אומר: אם תשמרו שבת זו, תינצלו משלוש פורענויות וכו', וכששמעו דבר זה קיבלו ושבתו.<br><br>וב<strong>בבלי שבת</strong> קיח א-ב אמרו: אמר רבי שמעון בן פזי אמר רבי יהושע בן לוי משום בר קפרא: כל המקיים שלש סעודות בשבת ניצול משלוש פורענויות: מחבלו של משיח, ומדינה של גיהינום, וממלחמת גוג ומגוג. מחבלו של משיח - כתיב הכא: "יום" (שמות טז), וכתיב התם: "הנה אנוכי שולח לכם את אליה הנביא לפני בוא יום" וגו' (מלאכי ג). מדינה של גיהינום - כתיב הכא: "יום", וכתיב התם: "יום עברה היום ההוא" (צפניה א). ממלחמת גוג ומגוג - כתיב הכא: "יום", וכתיב התם: "ביום בוא גוג" (יחזקאל לח).<br>אמר רבי יוחנן משום רבי שמעון בן יוחי: אלמלי משמרים ישראל שתי שבתות כהלכתן, מיד נגאלים, שנאמר: "כה אמר ה' לסריסים אשר ישמרו את שבתותי" (ישעיהו נו), וכתיב בתריה: "והביאותים אל הר קודשי" וגו'.<br><br>לפי הירושלמי והמדרשים, אילו משמרים ישראל שבת אחת, מיד נגאלים. אבל לפי הבבלי, אילו משמרים ישראל שתי שבתות, מיד נגאלים.</small><br>• • •
##### הלכה ב
(א)  <big><strong>משנה</strong></big><br><strong>אין שואלין את הגשמים</strong> – בברכת השנים שבתפילת שמונה עשרה, <strong>אלא סמוך לגשמים</strong> – פסקה זו הובאה כמאמר מוסגר, להשמיענו שרבי אליעזר ורבי יהושע שנחלקו במשנה הקודמת בהזכרת גשמים מודים הם בשאלת גשמים, שאין זמנה אלא סמוך לגשמים (מחג הסוכות ואילך)<strong>. רבי יהודה</strong> (בר אלעאי, מגדולי התנאים בדור הרביעי) <strong>אומר: העובר לפני התיבה</strong> (שליח הציבור) <strong>ביום טוב האחרון של חג</strong> (בשמיני עצרת) <strong>- האחרון</strong> – המתפלל תפילת מוסף, <strong>מזכיר</strong> – "מוריד הגשם"<strong>, והראשון</strong> – המתפלל תפילת שחרית, <strong>אינו מזכיר</strong> – גשם, אלא אומר עוד "מוריד הטל"<strong>.</strong> העובר לפני התיבה <strong>ביום טוב הראשון של פסח - הראשון</strong> – המתפלל תפילת שחרית, <strong>מזכיר</strong> – "מוריד הגשם"<strong>, והאחרון</strong> – המתפלל תפילת מוסף, <strong>אינו מזכיר</strong> – גשם, אלא טל<strong>.</strong>
<strong>עד אימתי שואלין</strong> את הגשמים – בברכת השנים שבתפילת שמונה עשרה<strong>? - רבי יהודה אומר: עד שיעבור הפסח</strong> – שבחול המועד עדיין שואלים את הגשמים<strong>. רבי מאיר</strong> (גדול התנאים בדור הרביעי) <strong>אומר: עד שיצא ניסן</strong> – עד גמר חודש ניסן שואלים את הגשמים<strong>, שנאמר: "ויורד לכם גשם מורה</strong> (יורה) <strong>ומלקוש בראשון"</strong> (יואל ב,כג) – בחודש הראשון, הוא ניסן, שבכל חודש ניסן עדיין הגשם הוא לברכה.<br><br><small>מתוך התוספתא תעניות א,א מוכח, שרבי מאיר הוא שמביא את הפסוק כראיה לדבריו.<br><br>ב<strong>ספרי דברים</strong> פסקה מב וב<strong>בבלי תענית</strong> ו,א אמרו: "יורה ומלקוש" (דברים יא,יד) - מה יורה לברכה - אף מלקוש לברכה. ויורה גופיה מנלן? - דכתיב: "ובני ציון גילו ושמחו בה' אלוהיכם כי נתן לכם את המורה לצדקה (מכאן שיורה לברכה)" (יואל ב,כג).</small><br>• • •
(ב)  <big><strong>תלמוד</strong></big><br>במשנה שנינו, שרבי יהודה אמר שמזכירים את הגשמים מתפילת מוסף של יום טוב האחרון של חג עד תפילת מוסף של יום טוב הראשון של פסח.
ואומרים: <strong>אמר רבי יוחנן: הלכה כרבי יודה</strong> (יהודה) <strong>שאמר משם רבי יודה בן בתירה</strong> (תנא בדור השלישי) – שלא אמר רבי יהודה מימרה זו בשם עצמו<strong>.</strong> אמר <strong>רבי אבון</strong> (רבין, אמורא בדור השלישי והרביעי) <strong>בשם רבי יוחנן: טעמא דרבי יודה</strong> – הטעם של רבי יהודה, שאמר שמזכירים טל ביום טוב האחרון של חג (עד תפילת מוסף), <strong>- כדי שיצאו המועדות בטל</strong> – כדי שייגמרו המועדים בהזכרת טל, שכן יום טוב האחרון של חג הוא גמר החגים שבחודש תשרי, והטעם שמזכירים ביום זה טל הוא<strong>, מפני שהטל סימן יפה לעולם</strong> – וראוי שייגמרו המועדים שבחודש תשרי בסימן יפה<strong>.</strong><br><br><small>ב<strong>בראשית רבה</strong> לט,ח נאמר, שהטל סימן ברכה לעולם.</small><br>• • •
(ג)  במשנה שנינו, שרבי יהודה אמר שמזכירים את הגשמים עד תפילת מוסף של יום טוב הראשון של פסח. ועוד שנינו, שרבי יהודה סבור ששואלים את הגשמים עד שיעבור הפסח.
ותמהים: <strong>מחלפה שיטתיה דרבי יודה!</strong> – מוחלפת (הפוכה) שיטתו של רבי יהודה (דבריו כאן סותרים את דבריו שלו עצמו במקום אחר)! ומבארים את הסתירה: <strong>תמן הוא אמר</strong> – שם (במקום אחר, לעיל) הוא אמר<strong>: העובר לפני התיבה ביום טוב האחרון של חג - האחרון מזכיר והראשון אינו מזכיר</strong>. ביום טוב הראשון של פסח - הראשון מזכיר, והאחרון אינו מזכיר. והוא הדין לשאלת גשמים<strong>. והכא הוא אמר הכין!</strong> – וכאן הוא אומר כך: שואלים את הגשמים עד שיעבור הפסח. והוא הדין להזכרת גשמים!
ומיישבים את הסתירה: <strong>חדא בשם גרמיה</strong> – (מימרה) אחת (אמר רבי יהודה) בשם עצמו<strong>, וחדא</strong> – ו(מימרה) אחת (אמר רבי יהודה) <strong>בשם רבי יודה בן בתירה</strong> – אבל הוא עצמו אינו סבור כמוהו<strong>.</strong><br>
ואומרים: <strong>ולא ידעין</strong> – ואין יודעים, <strong>היידא בשם גרמיה</strong> – איזו (מימרה אמר רבי יהודה) בשם עצמו, <strong>והיידא</strong> – ואיזו (מימרה אמר רבי יהודה) <strong>בשם רבי יודה בן בתירה. מן מה דאמר</strong> – מן (מתוך) מה שאמר <strong>רבי יוחנן: הלכה כרבי יודה שאמר משם רבי יודה בן בתירה, ואמר רבי אבון בשם רבי יוחנן: טעמא דרבי יודה - כדי שיצאו המועדות בטל, מפני שהטל סימן יפה לעולם</strong> – דברי רבי אבון בשם רבי יוחנן "טעמא דרבי יהודה" מוסבים על מה שאמר רבי יהודה "העובר לפני התיבה" וכו', וממילא גם דברי רבי יוחנן הסתמיים "הלכה כרבי יהודה שאמר משם רבי יהודה בן בתירה" מוסבים על מה שאמר רבי יהודה "העובר לפני התיבה" וכו'<strong>, הדא אמרה</strong> – זאת אומרת<strong>: קדמייתא בשם גרמיה</strong> – הראשונה בשם עצמו<strong>, ותינייתא</strong> – והשנייה <strong>בשם רבי יודה בן בתירה</strong> – המימרה שאמר רבי יהודה "העובר לפני התיבה" וכו' היא בשם רבי יהודה בן בתירה, כדברי רבי יוחנן, וממילא המימרה שאמר רבי יהודה "שואלים את הגשמים" וכו' היא בשם עצמו. וקראו למימרה האחת "ראשונה" משום שהיא המימרה שנאמרה "הכא", ולמימרה האחרת קראו "שנייה" משום שהיא המימרה שנאמרה "תמן"<strong>.</strong><br><br><small>מדברי רבי יוחנן מוכח, שהגרסה במשנה לפי הירושלמי: "רבי יהודה אומר משם רבי יהודה בן בתירה: העובר לפני התיבה" וכו'. בכל המקומות שנאמרה לשון כמו זו שאמר רבי יוחנן נשנתה קודם לכן מימרה שאמר חכם אחד משם חכם אחר. ואף על פי שבפירוש אמר רבי יהודה משם חכם אחר, תמהו שמוחלפת שיטתו של רבי יהודה (השוה ירושלמי עירובין ג,ד).<br><br>ב<strong>בבלי תענית</strong> ב,ב-ג,א אמרו: תניא, רבי יהודה אומר משום רבי יהושע: העובר לפני התיבה ביום טוב האחרון של חג - האחרון מזכיר והראשון אינו מזכיר. ביום טוב הראשון של פסח - הראשון מזכיר והאחרון אינו מזכיר. הי רבי יהושע? ... תנן, רבי יהודה אומר משום בן בתירה: העובר לפני התיבה ביום טוב האחרון של חג - האחרון מזכיר והראשון אינו מזכיר. הי בן בתירה? ... אמר רב נחמן בר יצחק: תהא רבי יהושע בן בתירה (רש"י: האי דקאמר רבי יהודה לעיל משום רבי יהושע, והאי דקאמר משום בן בתירה - תהא תרוייהו רבי יהושע בן בתירה); זמנין דקרי ליה בשמיה דאבוה (בן בתירה) וזימנין דקרי ליה בשמיה דידיה (רבי יהושע). ומאי שנא? – הא (דקרי ליה בשמיה דאבוה) - מקמי דסמכוה (לא היה חשוב), והא (דקרי ליה בשמיה דנפשיה) - לבתר דסמכוה.<br><br>הגרסה במשנה לפי הבבלי: "רבי יהודה אומר משום בן בתירה: העובר לפני התיבה" וכו'. לפי הבבלי, בן בתירה הוא רבי יהושע בן בתירה (תנא בדור השלישי), ואין הוא רבי יהודה בן בתירה.</small><br>• • •
(ד)  ואומרים: <strong>בעון קומוי</strong> – שאלו לפניו (לפני רבי יוחנן)<strong>: או נימר</strong> – או אולי נאמר (בתשובה לסתירה בדברי רבי יהודה)<strong>, כאן – להזכיר</strong> (להֶזְכֵּר)<strong>, כאן – לשאלה!</strong> – המימרה שאמר רבי יהודה "העובר לפני התיבה" וכו' נאמרה לענין הזכרת גשמים ('מזכיר'; 'אינו מזכיר'), והמימרה שאמר רבי יהודה "שואלים את הגשמים" וכו' נאמרה לענין שאלת גשמים ('שואלים'). ואם כן, מזכירים את הגשמים עד תפילת מוסף של יום טוב הראשון של פסח, אבל שואלים את הגשמים עד שיעבור הפסח. נמצא שדבריו של רבי יהודה כאן אינם סותרים את דבריו שם (המונח "או נימר" מציע משפט ברירה, המציע חלופה נסיונית במקום הדעה שהוצעה לפני כן בסוגיה). <strong>אמר לון</strong> – אמר להם (רבי יוחנן)<strong>: הלכה - מקום שמזכירין שואלין</strong> – בזמן שמתחילים להזכיר גשם - מתחילים לשאול גשם, ובזמן שמפסיקים להזכיר גשם - מפסיקים לשאול גשם, שאין לחלק בין הזכרת גשמים ובין שאלת גשמים. נמצא שדבריו של רבי יהודה כאן סותרים את דבריו שם, ואין ליישב את הסתירה אלא אם נאמר, שהמימרה האחת בשם עצמו והמימרה האחרת בשם רבי יהודה בן בתירה<strong>.</strong><br><br><small>ב<strong>בבלי תענית</strong> ד,ב אמרו: רבי יהודה אומר משום בן בתירה: העובר לפני התיבה... הראשון מזכיר (ר"ג: והוא הדין שואל עד יום ראשון של פסח, ואינו שואל בחול המועד של פסח)... ורמינהי: עד מתי שואלים את הגשמים? רבי יהודה אומר: עד שיעבור הפסח (ר"ג: שואלים גם בחול המועד של פסח, והיכי אמר שאינו שואל אלא עד יום ראשון של פסח). רבי מאיר אומר: עד שיצא ניסן! - אמר רב חסדא: לא קשיא, כאן - לשאול, כאן - להזכיר (ר"ג: הא דאמר רבי יהודה: הראשון מזכיר ביום טוב ראשון של פסח, היינו להזכיר). לשאול - שאיל ואזיל (רש"י: שואל והולך עד שיעבור הפסח, כדקתני "עד מתי שואלים" כו'), להזכיר - ביום טוב הראשון פסיק (רש"י: אינו מזכיר אלא בתפילת "יוצר" של יום טוב ראשון).<br>אמר עולא: הא דרב חסדא "כחומץ לשיניים וכעשן לעיניים" (משלי י). ומה במקום שאינו שואל  - מזכיר (שהרי מתחיל להזכיר גבורות גשמים בשמיני עצרת, כדאמר רבי יהודה: האחרון מזכיר, ואינו שואל עד שלושה במרחשון או עד שבעה בו), במקום שהוא שואל (רש"י: בחול המועד של פסח) - אינו דין שיזכיר (ר"ג: והיכי תריץ רב חסדא, דרבי יהודה קאמר שאינו מזכיר אלא עד יום ראשון של פסח)? אלא אמר עולא: תרי תנאי אליבא דרבי יהודה (רש"י: חד אמר עד שיעבור הפסח שואלים, כל שכן שמזכירים, וחד אמר שאלה עד הפסח, והזכרה שיכול להזכיר ביום טוב מזכיר ביום טוב הראשון של פסח בתפילת "יוצר", ובמוספים פוסק).<br><br>הרי שבבבלי יישב רב חסדא את הסתירה בדברי רבי יהודה כמו ששאלו בירושלמי: "או נימר, כאן - להזכיר, כאן - לשאלה", ועולא יישב את הסתירה בדרך דומה למה שיישבו בירושלמי.</small><br>
ומספרים: <strong>אמר רבי יוסה לרבי חנניה</strong> (אמוראים ארץ ישראלים בדור הרביעי) <strong>אחוי</strong> (צריך לומר: בר אחוי) <strong>דרב הושעיה</strong> – בן אחיו של רב הושעיה (אמורא בדור השלישי)<strong>: נהיר את</strong> – זכור (זוכר) אתה<strong>, כד הוינן קיימין קומי חנותיה דרב הושעיה חביבך</strong> – כאשר היינו עומדים לפני חנותו של רב הושעיה דודך<strong>, עבר רבי זעורה ושאלינן ליה</strong> – עבר רבי זעורה (רבי זירא, מגדולי אמוראי ארץ ישראל בדור השלישי) ושאלנו אותו ("או נימר, כאן - להזכיר, כאן – לשאלה")<strong>, ואמר: עוד אנא היא צריכה לי</strong> – גם אני היא (שאלה זו) נצרכה (מסופקת, אינה ודאית) לי, שלא ידע להשיב עליה<strong>. עבר רבי יסא ושאלינן ליה</strong> – עבר רבי יסא (רבי אסי, אמורא ארץ ישראלי בדור השלישי) ושאלנו אותו<strong>, ואמר: עוד אנא היא צריכה לי</strong> – גם אני היא (שאלה זו) נצרכה (מסופקת, אינה ודאית) לי<strong>. ובסופה אתמציית ליה</strong> – ובסוף נמצאה לו (נודעה ונתבררה לרבי אסי שאלה זו), שידע להשיב עליה<strong>, ואמר</strong> (רבי אסי)<strong>: לא שנייא</strong> – לא שונָה (ההלכה, שאין ההלכה מחלקת בין הזכרת גשמים ובין שאלת גשמים)<strong>, הלכה - מקום שמזכירין שואלין</strong> – כדברי רבי יוחנן בתשובה לשאלה זו<strong>.</strong><br>
ועוד מספרים: <strong>רבי חייא בר בא</strong> (בר אבא, אמורא ארץ ישראלי בדור השלישי) <strong>אתא מן צור</strong> – בא מצור (עיר בגליל הלבנוני), <strong>ואמר מן שמיה דרבי יוחנן</strong> – ואמר משמו של רבי יוחנן<strong>: הלכה - מקום שמזכירין שואלין. רבי אחא</strong> (אמורא ארץ ישראלי בדור הרביעי) <strong>דרש</strong> (הורה בציבור) <strong>בבית מדרשא</strong> (בבית המדרש)<strong>, רבי ירמיה</strong> (מגדולי אמוראי ארץ ישראל בדור השלישי והרביעי) <strong>דרש בכנישתא דבולי</strong> – בבית הכנסת של מועצת העיר<strong>: הלכה - מקום שמזכירין שואלין</strong> – שניהם דרשו כדברי רבי יוחנן<strong>.</strong><br><br><small>גם בירושלמי פסחים א,ח אמרו, שרבי חייה בר אבא בא מצור ואמר משמו של רבי יוחנן. ובירושלמי קידושין ג,יד וכן בירושלמי עבודה זרה ב,ט אמרו, שרבי חייה בר אבא הלך לצור ובא אצל רבי יוחנן, שאמר לו: מה מעשה בא לידך?<br>אפשר, שכשחזר רבי חייא בר אבא מצור, אמר משמו של רבי יוחנן מה ששמע ממנו בצור.<br><br>כנראה נערכו בבית הכנסת של הבולי בטבריה כינוסי מועצת העיר, וייתכן שבני המעמד נהגו להתפלל בו.</small><br>
ושואלים (על דברי רבי יוחנן, שאמר: הלכה - מקום שמזכירים שואלים): <strong>והא תנינן</strong> – והרי שנינו (במשנה להלן)<strong>: בשלשה במרחשון שואלין את הגשמים!</strong> – מתחילים לשאול את הגשמים בשלושה במרחשון. הרי שבזמן שמתחילים להזכיר גשם - אין מתחילים לשאול גשם, שכן מתחילים להזכיר את הגשמים בשמיני עצרת, וזה שלא כדברי רבי יוחנן!
ומשיבים: <strong>אמר רבי תנחום בר חייה</strong> (אמורא ארץ ישראלי בדור השלישי)<strong>: בשעת המקדש שַנֵי</strong> (כך נוקד במסירה שלפנינו, אבל צריך לומר: <strong>שָנוּ</strong>) – בזמן שבית המקדש קיים שנו את דברי המשנה, שאין מתחילים לשאול את הגשמים אלא בשלושה במרחשון, משום שאין לבקש בארץ ישראל גשם עד שיחזרו לביתם עולי הרגלים, שעלו לרגל לירושלים ושהו שם עד אחרי החג. אבל בזמן הזה, שאין בית המקדש קיים, מתחילים לשאול את הגשמים משמיני עצרת ואילך, כשם שמתחילים להזכיר את הגשמים בשמיני עצרת<strong>.</strong><br><br><small>בזמן הבית הפרידו בין הזכרת גשמים לבין שאלת גשמים. היו מתחילים להזכיר את הגשמים בשמיני עצרת, אבל דחו את שאלת הגשמים, והיו מתחילים לשאול את הגשמים בשלושה במרחשון או בשבעה בו. לאחר החורבן התחילו בשאלת הגשמים מיד עם הזכרת הגשמים. בגולה (בבבל) דחו את שאלת הגשמים עד שישים יום אחרי התקופה, בגלל תנאי האקלים השונים שם, אבל התחילו להזכיר את הגשמים בשמיני עצרת (לעיל הלכה א).<br><br>ב<strong>בבלי תענית</strong> ד,ב אמרו: אמר רבי אסי אמר רבי יוחנן: הלכה כרבי יהודה (רש"י: דאמר: "העובר לפני התיבה" וכו'. ר"ג: והוא הדין לשאלה).<br>...אמר רבי יוחנן: במקום ששואל מזכיר (ר"ג: אלמא, הא דאמר רבי יוחנן הלכה כרבי יהודה, היינו בין לשאול בין להזכיר, דכי הדדי נינהו). ...אמר רבי יוחנן: התחיל להזכיר - מתחיל לשאול, פסק מלשאול - פוסק מלהזכיר.<br>אמר ליה רבי זירא לרבי אסי: ומי אמר רבי יוחנן הכי? והתנן: בשלושה במרחשון שואלים את הגשמים. רבן גמליאל אומר: בשבעה בו. ואמר רבי אלעזר: הלכה כרבן גמליאל (ר"ג: וקשיא הלכתא אהלכתא)! ...לא קשיא: כאן (ר"ג: הא דאמר הלכה כרבן גמליאל, דאינו שואל עד שבעה במרחשון) - בזמן שבית המקדש קיים (רש"י: דאיכא עולי רגלים. ר"ג: ואם יורדים גשמים - אינם יכולים לחזור מפני הגשמים, ובשבעה במרחשון כבר חזרו), כאן (ר"ג: הא דאמר הלכה כרבי יהודה, דשואל ומזכיר ביום טוב האחרון של חג) - בזמן שאין בית המקדש קיים (ר"ג: דליכא עולי רגלים).<br><br>גם בירושלמי וגם בבבלי נזכרו רבי אסי ורבי זירא בקשר לדברי רבי יוחנן, ולרבי אסי היו דברי רבי יוחנן ברורים, ולרבי זירא היו הדברים מסופקים.<br><br><strong>בשעת המקדש שנו</strong><br>לשון כעין זו נאמרה בירושלמי דמאי ה,ו ובבא מציעא ג,ח ("בשעת הגורן שנו"), בבא בתרא ג,ג ("בשעת החירום שנו"), והוריות ג,ח ("בשעת הדוכן שנו").</small><br>• • •
(ה)  במשנה שנינו, שרבי מאיר אומר, ששואלים את הגשמים עד שיצא ניסן, שנאמר: "ויורד לכם גשם מורה ומלקוש בראשון". פסוק זה נאמר בימי יואל.
ואומרים: <strong>תני</strong> – שנוי (שנו ברייתא)<strong>: אמר רבי יודה: לפי שבעולם הזה התבואה עושה</strong> (גדלה) <strong>לשישה חודשים והאילן עושה</strong> (נותן פירות) <strong>לשנים עשר חודש</strong> – הרי שהתבואה עושה בחצי הזמן שהאילן עושה<strong>, אבל לעתיד לבוא</strong> (באחרית הימים) <strong>התבואה עושה לחודש אחד והאילן עושה לשני חדשים. מה טעמא?</strong> – מה המקור בכתוב לדבר זה? <strong>- "</strong>ועל הנחל יעלה על שפתו מזה ומזה כל עץ מאכל... <strong>לחדשיו יבכר"</strong> (יחזקאל מז,יב) – יחזקאל ראה במראה הנבואה, שלעתיד לבוא יצא נחל מבית ה', ועל גדות הנחל יגדלו עצי פרי, שפירותיהם יבשלו כל שני חודשים ('חודשיו' - מיעוט רבים שני חודשים). ומכיון שלעתיד לבוא האילן עושה פירות לשני חודשים, התבואה עושה לחודש אחד, שהתבואה עושה בחצי הזמן שהאילן עושה, כמו בעולם הזה<strong>.</strong>
<strong>רבי יוסי</strong> (בן חלפתא, תנא בדור הרביעי) <strong>אומר: לפי שבעולם הזה התבואה עושה לשישה חדשים והאילן עושה לשנים עשר חודש, אבל לעתיד לבוא התבואה עושה לחמשה עשר יום והאילן עושה לחודש אחד, שכן מצאנו שעשת</strong> (שעשתה) <strong>התבואה בימי יואל לחמשה עשר יום וקרב העומר ממנה</strong> – בימי יואל יצא אדר ולא ירדו גשמים, ונעשה להם נס, וירד להם יורה באחד בניסן, ויצאו וזרעו, וגדלה התבואה בחמישה עשר יום, מאחד בניסן עד שישה עשר בו, והקריבו עומר מאותה תבואה בזמנו בשישה עשר בניסן. וגם לעתיד לבוא התבואה עושה לחמישה עשר יום, כמו שעשתה בימי יואל<strong>. מה טעמא?</strong> – מה המקור בכתוב לדבר זה? <strong>- "ובני ציון גילו ושמחו ביי' אלהיכם כי נתן לכם את המורה לצדקה ויורד לכם גשם מורה ומלקוש בראשון"</strong> (יואל ב,כג) – הרי שבימי יואל ירד להם יורה ('מורה') בניסן. ומכיון שלעתיד לבוא התבואה עושה לחמישה עשר יום (חצי חודש), האילן עושה פירות לחודש אחד, שהתבואה עושה בחצי הזמן שהאילן עושה, כמו שהוא בעולם הזה<strong>.</strong><br>
ושואלים: <strong>מה מקיים רבי יוסה טעמא דרבי יודה</strong> – מה מעמיד (מפרש) רבי יוסי את הכתוב של רבי יהודה: <strong>"לחדשיו יבכר"</strong> – שלמד ממנו, שלעתיד לבוא האילן עושה לשני חודשים<strong>? -</strong> ומשיבים: <strong>בכל חודש וחודש יהא מבכר</strong> – לעתיד לבוא יבשלו הפירות כל חודש<strong>.</strong><br><br><small>לפי רבי יוסי, בימי יואל ירד להם יורה ומלקוש בניסן, כמו שכתוב: "ויורד לכם גשם מורה (יורה) ומלקוש בראשון" - ה' הוריד להם יורה ומלקוש בחודש הראשון (ניסן). לפי רבי יהודה, בימי יואל ירד להם יורה במרחשון ומלקוש בניסן, והתבואה עשתה לשישה חודשים, וכך שיעור הכתוב: "ויורד לכם גשם מורה ומלקוש בראשון" - יורה בזמנו (מרחשון) ומלקוש בחודש הראשון (ניסן), כמו שתרגם התרגום שם. לפי רבי יוסי, המילה 'בראשון' מוסבת על 'מורה ומלקוש', ולפי רבי יהודה, המילה 'בראשון' מוסבת רק על 'מלקוש'.<br><br>ב<strong>תוספתא תעניות</strong> א,א שנו: שואלים את הגשמים עד שיצא ניסן, שנאמר: "ויורד לכם גשם מורה ומלקוש בראשון", דברי רבי מאיר. וחכמים אומרים: יורה במרחשון ומלקוש בניסן (אין כוונת הפסוק ביואל שהיה יורה ומלקוש בניסן, אלא כוונת הפסוק שהגשמים היו בזמנם, יורה בזמנו, ומלקוש בזמנו בתוך חודש ניסן כרגיל ברוב השנים). אמר להם רבי מאיר: הואיל ואילן עושה פירות לשנים עשר ותבואה לשישה חודשים, מה מצינו באילן שנאמר בו: "לחודשיו יבכר" (בכל חודש וחודש יהא מבכר), אף תבואה לחמישה עשר יום, הא למדת שיורה ומלקוש בניסן (בימי יואל נעשה נס ועשתה התבואה לחמישה עשר יום, וממילא מוכח שהיורה ירד בניסן, ואם היורה בניסן, הרי המלקוש לברכה בכל החודש, אף על פי שבאותו זמן ביכרה התבואה לחמישה עשר יום).<br><br>דעת רבי יוסי בירושלמי היא כדעת רבי מאיר בתוספתא, ולשיטתם שואלים את הגשמים עד שיצא ניסן, וכדברי רבי מאיר במשנה. בכמה נוסחאות במשנה הגרסה "רבי יוסי" במקום "רבי מאיר". דעת רבי יהודה בירושלמי היא כדעת חכמים בתוספתא, ולשיטתם אין שואלים את הגשמים עד שיצא ניסן, וכדברי רבי יהודה במשנה.<br><br>רק אילנות מעטים מבשילים פריים לשנים עשר חודש. נראה שכוונת הברייתא האומרת: "אילן עושה פירות לשנים עשר חודש", שהאילן מניב תוך שנה.<br><br><strong>בימי יואל</strong><br>ב<strong>בבלי תענית</strong> ה,א אמרו: "ויורד לכם גשם מורה ומלקוש בראשון (ר"ג: בניסן)" (יואל ב). אמר ליה רב נחמן לרבי יצחק: יורה בניסן הוא? יורה במרחשון הוא! דתניא: יורה במרחשון ומלקוש בניסן! - אמר ליה: הכי אמר רבי יוחנן: בימי יואל בן פתואל נתקיים מקרא זה (רש"י: "ויורד לכם גשם מורה ומלקוש בראשון", שיורה ומלקוש היה בראשון על ידי נס, שהיה רעב שבע שנים, דכתיב: "כי קרא ה' לרעב וגם בא אל הארץ שבע שנים" (מלכים ב ח,א). ר"ג: ולעולם יורה במרחשון הוא), דכתיב: "יתר הגזם אכל הארבה" וגו' (יואל א). אמרו: אותה שנה יצא אדר ולא ירדו גשמים, וירדה להם רביעה ראשונה באחד בניסן. אמר להם נביא לישראל: צאו וזרעו. - אמרו לו: מי שיש לו קב חיטים או קביים שעורים יאכלנו ויחיה, או יזרענו וימות (רש"י: ברעב, קודם שתגדל התבואה החדשה, שלא יהיה לו מה יאכל)? - אמר להם: אף על פי כן, צאו וזרעו. נעשה להם נס ונתגלה להם מה שבכתלים ומה שבסדקים (רש"י: שאצרו העכברים) ומה שבחורי נמלים. יצאו וזרעו (מה שמצאו) שני ושלישי ורביעי (בניסן, ואכלו מה שהיה בידם), וירדה להם רביעה שנייה בחמישה בניסן, והקריבו עומר (רש"י: מאותה תבואה חדשה) בשישה עשר בניסן. נמצאת תבואה הגדלה בשישה חודשים (רש"י: מתשרי ועד ניסן) גדלה באחד עשר יום (רש"י: מחמישה בניסן עד שישה עשר בו), ונמצא עומר הקרב מתבואה של שישה חודשים קרב מתבואה של אחד עשר יום.<br><br>לפי רבי יוסי בירושלמי, עשתה התבואה בימי יואל לחמישה עשר יום, ואילו לפי הבבלי, לאחד עשר יום.<br><br><strong>בעולם הזה התבואה עושה לשישה חודשים</strong><br>ב<strong>תוספתא תעניות</strong> א,ז שנו: רבי שמעון בן אלעזר אומר משום רבי מאיר, וכן היה רבי דוסא אומר כדבריו: חצי תשרי, מרחשון וחצי כסליו - זרע; חצי כסליו, טבת וחצי שבט - חורף; חצי שבט, אדר וחצי ניסן - קור; חצי ניסן, אייר וחצי סיון - קציר; חצי סיון, תמוז וחצי אב - קיץ; חצי אב, אלול וחצי תשרי - חום. רבי יהודה היה מונה ממרחשון, רבי שמעון היה מונה מתשרי.<br><br>הרי שמן הזרע ועד הקציר שישה חודשים, וזהו שהתבואה עושה לשישה חודשים.<br><br><strong>לעתיד לבוא</strong><br>ב<strong>ספרא</strong> 'בחוקותי' פרשה א נאמר: "ונתנה הארץ יבולה" - לא כדרך שהיא עושה עכשיו, אלא כדרך שעשתה בימי אדם הראשון. ומניין שהארץ עתידה להיות נזרעת ועושה פירות בת יומה? - תלמוד לומר: "זכר עשה לנפלאותיו", ואומר: "תדשא הארץ דשא עשב מזריע זרע" - מלמד שבו ביום שנזרעת בו ביום עושה פירות. "ועץ השדה ייתן פריו" - לא כדרך שהוא עושה עכשיו, אלא כדרך שעשה בימי אדם הראשון. ומניין שהעץ עתיד להיות ניטע ועושה פירות בן יומו? - תלמוד לומר: "זכר עשה לנפלאותיו", ואומר: "עץ פרי עושה פרי למינו" - מלמד שבו ביום שניטע בו ביום עושה פירות.<br>וב<strong>בראשית רבה</strong> י,ד נאמר: רבי פינחס בשם רבי חנן דציפורין: בנות שוח (מין תאנים) עושות פירות לשלוש שנים, ואותו היום (שברא בו הקב"ה את האילנות) עשו פירות בנות יומן, אבל לעתיד לבוא הקב"ה מרפא אותה המכה (שהיכה, כשחטא אדם הראשון, שלא יבשלו הפירות במהירות), שנאמר: "ומחץ מכתו ירפא" (ישעיהו ל,כו) - מכתו של עולם ירפא (ויחזרו לעשות בנות יומן כבתחילה).<br><br>לפי המדרשים האלה, לעתיד לבוא התבואה והאילן עושים ליום אחד, שלא כדברי רבי יהודה ורבי יוסי כאן.</small><br>• • •
##### הלכה ג
(א)  <big><strong>משנה</strong></big><br>משנתנו באה ללמד, מתי מתחילים לשאול את הגשמים בברכת השנים שבתפילת שמונה עשרה.
<strong>בשלשה במרחשון שואלין את הגשמים –</strong> מתחילים לשאול את הגשמים בברכת השנים<strong>. רבן גמליאל</strong> (נשיא הסנהדרין ביבנה ותנא בדור השני) <strong>אומר: בשבעה בו –</strong> מתחילים לשאול את הגשמים<strong>,</strong> וזהו <strong>חמישה עשר יום אחר החג</strong> (סוכות)<strong>, כדי שיגיע האחרון שבישראל לנהר פרת –</strong> שאין לבקש בארץ ישראל גשם עד שיגיע אחרון יהודי בבל, שעלה לרגל לירושלים ושהה שם עד אחרי החג, לגבול ארצו, לפי שיוצאי דרכים מצרים (מצטערים) בגשמים<strong>.</strong><br>• • •
(ב)  <big><strong>תלמוד</strong></big><br>במשנה שנינו, שמתחילים לשאול את הגשמים בשלושה במרחשון, ולא נזכר בה שם התנא שאמרה.
ואומרים: <strong>מתניתא דרבי מאיר</strong> – המשנה (שנאמר בה ששואלים בשלושה במרחשון) של רבי מאיר (כדעתו)<strong>. דתני</strong> – ששנוי (שנו ברייתא בתוספתא תעניות א,ג)<strong>: אי זהו זמנה של רביעה</strong> (עונת גשמים) ראשונה<strong>? - רבי מאיר אומר: הבכירה</strong> (המקדימה לרדת) <strong>בשלושה</strong> במרחשון<strong>, והבינונית</strong> (הממוצעת) <strong>בשבעה</strong> בו<strong>, והאפילה</strong> (המאחרת לרדת) <strong>בשבעה עשר</strong> בו<strong>. רבי יודה</strong> (יהודה) <strong>אומר: הבכירה בשבעה, והבינונית בשבעה עשר, והאפילה בעשרים ושלשה. רבי יוסה</strong> (יוסי) <strong>אומר: הבכירה בשבעה עשר, והבינונית בעשרים ושלושה, והאפילה בשלושים יום</strong> – אם מרחשון מלא (שלושים יום), ואם מרחשון חסר (עשרים ותשעה ימים) - בראש חודש כסליו (באחד בכסליו)<strong>, שכן מצאנו שאין היחידים מתחילין להתענות אלא בראש חודש כסליו</strong> – היחידים אין מתענים אלא מראש חודש כסליו ואילך, שהיא הרביעה האפילה לדעתו, שכשהגיע זמן האפילה ולא ירדו גשמים, התחילו היחידים מתענים (להלן בהלכה ד מבואר, מי הם היחידים). מתחילים לשאול את הגשמים כשהגיע זמן הבכירה, ומכיון שלפי משנתנו, מתחילים לשאול בשלושה במרחשון, משנתנו כרבי מאיר, שהרי הוא סובר שהבכירה היא בשלושה<strong>.</strong><br><br><small>במשנה להלן שנינו: הגיע שבעה עשר במרחשון ולא ירדו גשמים, התחילו היחידים מתענים. והוא מפני שמשנתנו כרבי מאיר, והרי הוא סובר שהאפילה היא בשבעה עשר.<br>אפשר שרבן גמליאל, שאמר שמתחילים לשאול את הגשמים בשבעה במרחשון, סבור כרבי יהודה, שאין זמן הבכירה עד שבעה במרחשון. ומה שאמרה המשנה: "כדי שיגיע האחרון שבישראל לנהר פרת" הוא הטעם לדחיית שאלת הגשמים, אבל אין הוא הנימוק לזמן התחלת השאלה בשעת המקדש. כך יש לומר גם לדעת מי שאומר במשנה, שמתחילים לשאול בשלושה במרחשון.<br><br>ב<strong>בבלי תענית</strong> ו,א אמרו: רביעה ראשונה - לשאול (רש"י: מכאן ואילך), שלישית - להתענות (רש"י: שאם לא ירדו גשמים עד זמן רביעה שלישית אפילו פעם אחת - מתענים היחידים שני וחמישי ושני).</small><br>• • •<br><strong>אמר רבי אבמרי</strong> (אמורא ארץ ישראלי בדור הרביעי) <strong>אחוי דרבי יוסי</strong> – אחיו של רבי יוסי (האמורא)<strong>: הכל מודים בשבעה עשר</strong> – כל התנאים שנחלקו בזמנה של רביעה מסכימים ששבעה עשר במרחשון הוא זמן ירידת גשמים<strong>, שהוא זמן כימה</strong> (קבוצת כוכבים במזל שור) <strong>לשקע</strong> (לשקוע) – ביום הזה כימה שוקעת בתחילת היום<strong>, שבו ירד מבול לעולם</strong> – ביום הזה התחיל לרדת מבול בימי נח, ולכן כל התנאים בברייתא נקבו ביום הזה כאחד מזמני הרביעה, למר כדאית ליה ולמר כדאית ליה<strong>. מה טעמא?</strong> – מה המקור בכתוב לדבר זה? <strong>- "</strong>בחודש השני בשבעה עשר יום לחודש <strong>ביום הזה נבקעו כל מעיינות תהום רבה</strong> וארובות השמים נפתחו<strong>"</strong> (בראשית ז,יא) – הרי ששבעה עשר במרחשון (החודש השני) היה היום הראשון של המבול<strong>.</strong><br><br><small>ב<strong>סדר עולם רבה</strong> פרק ד נאמר: רבי יהושע אומר: "בחודש השני בשבעה עשר יום לחודש" (בראשית ז,יא) - זה אייר, שהוא שני לניסן שבו נברא העולם, ובו כימה שוקעת, ולפי ששינו את מעשיהם לפני המקום, שינה עליהם סדרי בראשית. רבי אליעזר אומר: "בחודש השני בשבעה עשר יום לחודש" - זה מרחשון, שהוא שני לתשרי שבו נברא העולם, ובו כימה עולה, והוא זמנה של רביעה.<br><br>וב<strong>בבלי ראש השנה</strong> יא,ב אמרו:<br>גרסת רש"י: תניא: "בשנת שש מאות שנה לחיי נח בחודש השני בשבעה עשר יום לחודש" (בראשית ז). רבי יהושע אומר: אותו היום שבעה עשר באייר היה, יום שמזל כימה שוקע ביום ומעינות מתמעטים, ומתוך ששינו מעשיהם שינה הקב"ה עליהם מעשה בראשית, והעלה מזל כימה ביום, ונטל שני כוכבים מכימה, והביא מבול לעולם. רבי אליעזר אומר: אותו היום שבעה עשר במרחשון היה, יום שמזל כימה עולה ביום ומעינות מתגברים, ומתוך ששינו מעשיהם שינה הקב"ה עליהם מעשה בראשית, ונטל שני כוכבים מכימה, והביא מבול לעולם.<br>גרסת בעלי התוספות: תניא: "בשנת שש מאות שנה לחיי נח בחודש השני בשבעה עשר יום לחודש" (בראשית ז). רבי אליעזר אומר: אותו היום שבעה עשר במרחשון היה, יום שמזל כימה שוקע ביום ומעינות מתמעטים, ומתוך ששינו מעשיהם שינה הקב"ה עליהם מעשה בראשית, והעלה מזל כימה ביום, ונטל שני כוכבים מכימה, והביא מבול לעולם. רבי יהושע אומר: אותו היום שבעה עשר באייר היה, יום שמזל כימה עולה ביום ומעינות מתגברים, ומתוך ששינו מעשיהם שינה הקב"ה עליהם מעשה בראשית, ונטל שני כוכבים מכימה, והביא מבול לעולם.<br><br>מהירושלמי כאן מוכח כגרסת בעלי התוספות, שבשבעה עשר במרחשון כימה שוקעת ביום.<br><br><strong>כימה</strong><br>בחודש אייר כימה עולה בתחילת היום ושוקעת בסוף היום. בחודש מרחשון כימה עולה בסוף היום ושוקעת בתחילת היום.<br><br>ב<strong>במדבר רבה</strong> י,ח נאמר: כל שעה שכימה נראית ברקיע אין עקרב נראה ברקיע, ומשעקרב נראה אין כימה נראית.<br>וב<strong>אליהו רבה</strong> פרשה ב נאמר: וכי מה טיבה של אותה כימה? - שהיא שבעה כוכבים ברקיע וכולם סמוכים זה לזה.<br>וב<strong>אוצר המדרשים</strong> עמוד תעד נאמר: כימה - בעת שהיא שוקעת (ביום) חורשים את הארץ לזרוע אותה, וכשהיא עולה (ביום) עת הקציר היא.</small><br>• • •<br>ואומרים: אמר <strong>רבי אבא בר זמינא</strong> (אמורא ארץ ישראלי בדור הרביעי) בשם <strong>רבי לעזר</strong> (רבי אלעזר בן פדת, אמורא בדור השני) שאמר <strong>בשם רבי הושעיה</strong> (מגדולי אמוראי ארץ ישראל בדור הראשון)<strong>: הלכה כמי שהוא אומר בשלושה במרחשון שואלין את הגשמים.</strong>
ושואלים: <strong>ולמה לא אמר כרבי מאיר?</strong> – מדוע לא אמר האומר, שהלכה כרבי מאיר (בברייתא)? והרי המשנה שנאמר בה ששואלים בשלושה במרחשון היא כרבי מאיר, כאמור לעיל!
ומשיבים: <strong>אית תניי תני ומחלף</strong> – יש תנא השונה ומחליף (שונה את הברייתא בתוספתא בגרסה הפוכה), ששונה דברי זה בשמו של זה ודברי זה בשמו של זה, ולפי תנא זה, לא אמר רבי מאיר, שהבכירה היא בשלושה במרחשון ומתחילים לשאול בשלושה במרחשון, ולכן אמר האומר, שהלכה כמי שהוא אומר בשלושה במרחשון שואלים את הגשמים, ולא אמר, שהלכה כרבי מאיר<strong>.</strong><br><br><small>הלכה זו נאמרה בשעת המקדש, כאמור לעיל בהלכה ב, אבל בזמן הזה מתחילים לשאול את הגשמים משמיני עצרת ואילך.<br><br>ב<strong>בבלי תענית</strong> ו,א הביאו את הברייתא בתוספתא ואמרו: אמר רב חסדא: הלכה כרבי יהודה (רש"י: דאמר בכירה בשבעה במרחשון, ואז מתחילים לשאול). אמימר מתני לה להא שמעתא דרב חסדא אהא, דתנן: בשלושה במרחשון שואלים את הגשמים, רבן גמליאל אומר: בשבעה בו. אמר רב חסדא: הלכה כרבן גמליאל.<br>ו<strong>שם</strong> ד,ב ו-י,א אמרו: אמר רבי אלעזר: הלכה כרבן גמליאל (רש"י: דאינו שואל עד שבעה במרחשון).<br><br>לפי הירושלמי, אמר רבי אלעזר, שהלכה כמי שאמר ששואלים בשלושה במרחשון. ואילו לפי הבבלי, אמר רבי אלעזר, שהלכה כמי שאמר ששואלים בשבעה במרחשון. ושמא היה מי שאמר בשם רבי אלעזר, שהלכה כרבי מאיר, ומכיון שיש מי ששנה והחליף דברי התנאים בברייתא בתוספתא, כאמור בירושלמי כאן, נמצא שאמר רבי אלעזר, שהלכה כמי שאמר ששואלים בשבעה במרחשון, כרבן גמליאל.</small><br>• • •
(ג)  ב<strong>משנה ברכות</strong> ט,ב שנינו: על הגשמים (אם ירדו גשמים) - אומר "ברוך הטוב והמטיב".
ושואלים: <strong>כמה גשמים ירדו ויהא אדם צריך לברך</strong> ("הטוב והמטיב")<strong>?</strong>
ומשיבים (שלוש תשובות): אמר <strong>רבי חייה</strong> (בר אבא, אמורא ארץ ישראלי בדור השלישי) <strong>בשם רבי יוחנן</strong> (גדול אמוראי ארץ ישראל בדור השני)<strong>: כתחילה</strong> – בתחילת ירידת גשמים, שלא ירדו עדיין גשמים באותה שנה, וירדו בראשונה (רביעה ראשונה), <strong>כדי רביעה</strong> (רוִייה, הרווית הקרקע במים) – אם ירדו במידה שיש בהם להרוות במים את הקרקע, צריך לברך, ושיעור זה יתבאר להלן<strong>, ובסוף</strong> – כשכבר ירדו גשמים באותה שנה ופסקו, וירדו שוב (רביעה שנייה ואילך), <strong>כדי שידוחו</strong> (הגרסה במקבילה בירושלמי ברכות ט,ב: שיודחו) – אם ירדו במידה שיש בהם לשטוף במים את <strong>פני הקרמיד</strong> – השטח החיצון הגלוי של הרעף (לבנה דקה לעשיית גגות), צריך לברך<strong>.</strong><br><br><small>בתוספתא כלים (בבא קמא) ב,ג נזכרים "קרמודים" (רעפים). ובספרא 'מצורע' ו,ד נזכרים "קרומדים". מקור המילה 'קרמיד' ביוונית.</small><br>
אמר <strong>רבי יניי בירבי ישמעאל</strong> (אמורא ארץ ישראלי בדור השלישי) <strong>בשם רבי שמעון בן לקיש</strong> (מגדולי אמוראי ארץ ישראל בדור השני)<strong>: כתחילה כדי רביעה</strong> – כאמור<strong>, ובסוף כדי שתִּשָרֶה המגופה</strong> – אם ירדו גשמים במידה שיש בהם לרכך ולהמס את הכיסוי של חרס שעל פי חבית, צריך לברך<strong>.</strong> ושואלים: <strong>ויש מגופה נשרית</strong> (מתרככת, נמסה)<strong>?</strong> – שאף על פי שגשמים יורדים, אין המגופה מתרככת ונמסה במים, היות והמגופה נתונה על פי החבית באוצר. <strong>-</strong> ומשיבים: <strong>אלא</strong> – פרש הדבר: <strong>רואין אותה כאילו היא שרוייה</strong> (שקועה במים) – אם ירדו במידה, שאילו המגופה שקועה במים שירדו, יש בהם לרכך ולהמס אותה, צריך לברך<strong>.</strong><br>
אמר <strong>רבי יוסה</strong> (מגדולי אמוראי ארץ ישראל בדור הרביעי) <strong>בשם רב יהודה</strong> (מגדולי אמוראי בבל בדור השני)<strong>,</strong> אמר <strong>רבי יונה</strong> (מגדולי אמוראי ארץ ישראל בדור הרביעי) בשם <strong>רב יהודה</strong> שאמר <strong>בשם שמואל</strong> (מגדולי אמוראי בבל בדור הראשון) – לפי רבי יוסי, רב יהודה הוא בעל המאמר, ולפי רבי יונה, שמואל הוא בעל המאמר ורב יהודה אמר בשמו<strong>: כתחילה כדי רביעה</strong> – כאמור<strong>, ולבסוף אפילו כל שהוא</strong> – אפילו ירדו קצת, צריך לברך<strong>.</strong><br><br><small>ב<strong>בראשית רבה</strong> יג,טו נאמר: כמה גשמים יורדים ויהא אדם צריך לברך? - רבי יוסי בשם רב יהודה, רבי יונה רב יהודה בשם שמואל: בתחילה כדי רביעה, ולבסוף כל שהם. רבי חייה בשם רבי יוחנן: בתחילה כדי רביעה, ובסוף כדי שידחו פני הקרמיד. רבי יניי בר ישמעאל בשם ריש לקיש: בתחילה כדי רביעה, ובסוף כדי שתשרה המגופה. והלא כמה גשמים יורדים ואין המגופה נשרית? - אלא תהא נראית כאילו שרויה.<br><br>השיעור של 'כדי שיודחו פני הקרמיד' גדול מהשיעור של 'כל שהוא', והשיעור של 'כדי שתשרה המגופה' גדול מהשיעור של 'כדי שיודחו פני הקרמיד'.</small><br>• • •<br>ב<strong>תוספתא תעניות</strong> א,ד שנו: כמה גשמים יורדים ויהא בהם כדי רביעה? ונחלקו רבי מאיר ורבי יהודה בשיעור זה. ומביאים ברייתא זו להלן.
ואומרים: אמר <strong>רבי יוסה בשם רבי זעורה</strong> (רבי זירא, מגדולי אמוראי ארץ ישראל בדור השלישי)<strong>: להפסק תענית נאמרה</strong> – הברייתא הזו לא נאמרה לענין ברכת גשמים, אלא נאמרה לענין הפסק תענית, שאם לא ירדו גשמים, והתחילו להתענות בתעניות שגזרו בית דין על הציבור, אם ירדו גשמים כדי רביעה, מפסיקים את התעניות, שהרי נענו מן השמים<strong>.</strong><br>
ומספרים: <strong>רבי חזקיה ורבי נחום</strong> (במקבילה בירושלמי ברכות: תנחום) <strong>ורב אדא בר איכומא</strong> (במקבילה בברכות: בר אבימי. - אמוראים ארץ ישראלים בדור הרביעי) <strong>הוון יתיבין</strong> – היו יושבים<strong>. אמר רבי נחום לרב אדא בר איכומא: לא מסתברא לברכה נאמרה?</strong> – האם לא מתקבל על הדעת שהברייתא הזו נאמרה לענין ברכת גשמים? <strong>- אמר ליה</strong> – אמר לו (רב אדא בר אבימי לרבי נחום)<strong>: אין</strong> – הן (לברכה נאמרה)<strong>. [</strong>(הוסף על פי המקבילה בברכות) <strong>אמר רבי חזקיה לרב אדא בר אבימי: לא מסתברא להפסֵיק תענית נאמרה?</strong> – האם לא מתקבל על הדעת שהברייתא הזו נאמרה לענין הפסק תענית? <strong>- אמר ליה</strong> – אמר לו (רב אדא בר אבימי לרבי חזקיה)<strong>: אין</strong> – הן (להפסק תענית נאמרה)<strong>.] אמר ליה</strong> – אמר לו (רבי חזקיה לרב אדא בר אבימי)<strong>: ולמה אמרת ליה אכין?</strong> – ולמה אמרת לו (לרבי נחום) כך (שלברכה נאמרה)? <strong>- אמר ליה</strong> – אמר לו (רב אדא בר אבימי לרבי חזקיה)<strong>: דהוא נהיג בשיטת רביה</strong> – (משום) שהוא (רבי נחום) נוהג בשיטת רבו (ומכיון שרבו של רבי נחום סבור, שלברכה נאמרה, לכן אמרתי לו כך)<strong>.</strong>
<strong>אמר רבי מנא</strong> (השני, מגדולי אמוראי ארץ ישראל בדור החמישי) <strong>לרבי חזקיה: מנו</strong> (=מַן הוא) <strong>רביה?</strong> – מיהו רבו (של רבי נחום)? <strong>- אמר ליה</strong> – אמר לו (רבי חזקיה לרבי מנא)<strong>: רבי זעורא. - אמר ליה</strong> – אמר לו (רבי מנא לרבי חזקיה)<strong>: ואנן</strong> (=והא אנן) <strong>אמרין</strong> – והרי אנו אומרים<strong>:</strong> אמר <strong>רבי יוסה בשם רבי זעורה: להפסק תענית נאמרה!</strong> – הרי שרבי זירא סבור, שהברייתא הזו נאמרה לענין הפסק תענית, ולא נאמרה לענין ברכה, וזה שלא כדברי רב אדא בר אבימי, שאמר שרבי זירא, רבו של רבי נחום, סבור, שלברכה נאמרה<strong>.</strong><br>• • •
(ד)  אומרים: <strong>רב יהודה בר יחזקאל</strong> (מגדולי אמוראי בבל בדור השני) <strong>אמר: הכין הוה יחזקאל אבא</strong> – כך היה יחזקאל אבי <strong>מברך</strong> (הגרסה במקבילה בברכות: רב יהודה בר יחזקאל אמר: אנא מברך) <strong>על ירידת גשמים: יתגדל</strong> ו<strong>יתקדש</strong> ו<strong>יתברך</strong> ו<strong>יתרומם שמך מלכינו על כל טיפה וטיפה שאת</strong> (שאתה) <strong>מוריד לנו, שאת</strong> (שאתה) <strong>ממניען זו מזו</strong> – מונע את טיפות הגשם מלנגוע זו בזו, ומפריד אותן זו מזו, שלא יתערבו וירדו בשטף<strong>;</strong> ומניין שה' ממניען זו מזו? - <strong>שנאמר</strong> (בסיפור נפלאות אלוהים בהורדת גשמים)<strong>: "כי יְגָרַע נטפי מים, יזוקו מטר לאידו"</strong> (איוב לו,כז) – "יגרע נטפי מים" - ה' מטיף מן השמים לארץ את טיפות מי הגשמים, "יזוקו מטר לאדו" - ייצקו וישפכו את המטר לתוך עננו, כדי שיסתנן שם, שהענן משמש מסננת, שבה המים עוברים. ופירשו כאן "יגרע" מלשון הפרדה והפרטה (חלוקה והבדלה), והמתרגם תרגם: "יגרע" - ימנע<strong>, כמה דאת אמר</strong> – כמו שאתה אומר (כמו שנאמר בענין הקדשת שדה אחוזה)<strong>: "</strong>ואם אחר היובל יקדיש שדהו וחישב לו הכוהן את הכסף על פי השנים הנותרות עד שנת היובל <strong>ונגרע מערכך"</strong> (ויקרא כז,יח) – אם המקדיש יקדיש את שדהו לאחר שנת היובל ויפדו אותה, ייגרע מן הערך המלא לארבעים ותשע השנים שבין יובל ליובל. ואונקלוס תרגם: "ונגרע" - ויתמנע. ולפי מה שפירשו כאן, כוונת הכתוב "ונגרע מערכך" היא שיחלקו את הערך המלא של חמישים שקל כסף לארבעים ותשע שנים, שהוא שקל ופונדיון לשנה, והפודה ישלם סכום זה בעד כל שנה מהשנים שיישארו מארבעים ותשע השנים עד שנת היובל. הרי שלמילים "יגרע" ו"ונגרע" אותו מובן (ואין מובן המילה "ונגרע" - יופחת, ינוכה)<strong>.</strong><br>
<strong>אמר רבי יודן</strong> (אמורא ארץ ישראלי בדור הרביעי) <strong>אבוי דרבי מתניה</strong> – אביו של רבי מתניה (במקבילה אין מילים אלו)<strong>: ולא עוד אלא</strong> – לא זו בלבד, אלא גם זו ה' עושה בגשמים, <strong>שהוא מורידן במידה</strong> – בשיעור הראוי, לא פחות ולא יותר ממה שהעולם צריך<strong>;</strong> ומניין שה' מורידן במידה? - <strong>שנאמר</strong> (בתיאור חכמת אלוהים המתגלית בפלא של הורדת גשמים)<strong>: "ומים תיכן במידה"</strong> (איוב כח,כה) – וכתוב אחריו: "בעשותו למטר חוק", שה' קובע לפי מידה את שיעור המים, שמהם הוא עושה את המטר<strong>.</strong><br>
ומספרים: <strong>רבי יוסה בר יעקב</strong> (אמורא ארץ ישראלי בדור הרביעי) <strong>סלק מבקרה לרבי יודן מוגדליא</strong> (אמורא ארץ ישראלי בדור הרביעי) – עלה לבקר את רבי יודן (שהיה חולה) שמן מגדל (יישוב בחוף הכינרת ולרגלי הרי הגליל התחתון)<strong>. עד דהוא תמן נחת מיטרא</strong> – בעוד שהוא שם ירד גשם<strong>. שמע קליה אמר</strong> – שמע (רבי יוסה בר יעקב) את קולו (של רבי יודן) אומר (מברך על ירידת גשמים)<strong>: אלף אלפים</strong> וריבי רבבות ברכות והודאות (על פי המקבילות) <strong>אנו חייבין להודות לשמך מלכינו על כל טיפה וטיפה שאת</strong> (שאתה) <strong>מוריד לנו, שאת</strong> (שאתה) <strong>גומל</strong> (משלם) <strong>טובה לחייבים</strong> (לחוטאים) – אף על פי שאינם זכאים לגמול טוב<strong>. אמר ליה</strong> – אמר לו (רבי יוסה בר יעקב לרבי יודן)<strong>: הדא מנן לך?</strong> – זו (הברכה) מניין לך? <strong>- אמר ליה</strong> – אמר לו<strong>: הכין הוה</strong> – כך היה <strong>רבי סימון</strong> (רבי שמעון בן פזי, אמורא ארץ ישראלי בדור השני והשלישי) <strong>רבי</strong> (במקבילה אין מילה זו) <strong>מברך על ירידת גשמים.</strong><br><br><small>ב<strong>בראשית רבה</strong> יג,טו נאמר: כיצד הוא צריך לברך? - כהדא דתנינן: על הגשמים ועל בשורות טובות הוא אומר: ברוך הטוב והמטיב. רבי ברכיה בשם רבי לוי מייתי לה מהכא: "מים קרים על נפש עייפה ושמועה טובה מארץ מרחק" (משלי כה,כה) - מה שמועה טובה - ברוך הטוב והמטיב, אף מים קרים - הטוב והמטיב.<br>רב יהודה אמר: כדין מברך יחזקאל אבא: יתברך יתרומם ויתגדל שמך על כל טיפה וטיפה שאתה מוריד לנו, שאת ממניען אלו מאלו. רבי יודן ברבי שמעון אומר: שהוא מורידן במידה - "כי יגרע נטפי מים" (איוב לו,כז) (שגורע ומצמצם את טיפות הגשם לפי מידה וערך), היך מה דאת אמר: "ונגרע מערכך" (ויקרא כז,יח). רבי יוסי בר יעקב סלק מבקרה לרבי יודן מגדלאה, שמע קליה מברך: אלף אלפים וריבי רבבות ברכות והודאות אנו צריכים להודות לשמך על כל טיפה וטיפה שאתה מוריד לנו, שאתה משלם טובה לחייבים. אמר ליה: כך היה רבי סימון מברך.<br><br>וב<strong>דברים רבה</strong> ז,ו נאמר: "יפתח ה' לך" - ראה כמה גדול ירידת גשמים, - רב יהודה בר יחזקאל אמר: [אבי,] בשעה שהיה רואה את הגשמים יורדים, היה מברך: יתפאר ויתגדל ויתקדש ויתברך שמו של מי שאמר והיה העולם, שהוא ממנה אלף אלפים ורבי רבבות של מלאכים על כל טיפה וטיפה שיורדת. למה? - מכאן ועד הרקיע מהלך חמש מאות שנה, והגשמים יורדים ואין טיפה מתערבת בחברתה.<br><br>ב<strong>בבלי תענית</strong> ו,ב אמרו: אמר רבי אבהו: מאימתי מברכים על הגשמים ("הטוב והמטיב")? - משיצא חתן לקראת כלה (רש"י: שירדו כל כך שכשטיפה נופלת יוצאה אחרת ובולטת כנגדה). מאי מברך? - אמר רב יהודה: מודים אנחנו לך ה' אלוהינו על כל טיפה וטיפה שהורדת לנו. ורבי יוחנן מסיים בה הכי: "ואילו פינו מלא שירה כים ולשוננו רינה כהמון גליו" כו', עד "הן הם יודו ויברכו וישבחו את שמך, ברוך אתה ה' רוב ההודאות".<br><br><strong>ממניען זו מזו ומורידן במידה</strong><br>ב<strong>בראשית רבה</strong> ד,ה נאמר: מעשה ניסים יש בדבר (של ירידת גשמים), אדם כובר (מנפה) חיטים או תבן בכברה (נפה), עד שלא ירדו (הגרגרים הנוטפים מנקבי הכברה) שתיים ושלוש אצבעות (למטה מן הנקבים) הם מתערבים (אלו באלו), ואלו (טיפות הגשם, הבאות מן המים העליונים) מהלך כמה שנים (יורדים מהלך כמה שנים) ואינם מתערבים (אלו באלו).<br><br>וב<strong>ויקרא רבה</strong> טו,א נאמר: "ומים תיכן במידה" (איוב כח,כה) - אמר רבי יודן בירבי ישמעאל: אפילו גשמים שהם יורדים לעולם אינם יורדים אלא במידה. מה טעמא? - "כי יגרע נטפי מים" (איוב לו,כז), כמה דאת אמר: "ונגרע מערכך" (ויקרא כז,יח).<br><br>וב<strong>מדרש תהילים</strong> יח,טז נאמר: אמר רבי יוחנן: מעשה ניסים יש בשמים, אדם נוטל כברה וחושר שתיים שלוש אצבעות, ואינם מספיקים לירד עד שמתערבים זה בזה, ומהלך חמש מאות שנה הגשמים יורדים (שבין הארץ לרקיע מהלך חמש מאות שנה), ואין טיפה מהם מתערבת, והיינו דכתיב: "ייתן אוכל למכביר" (איוב לו,לא) (דורש 'מכביר' מלשון כברה). רב יהודה בר יחזקאל אמר: כך היה אבא מברך על הגשמים: יתברך ויתקדש שמיה דקודשא בריך הוא, שהן אלפי אלפים וריבי רבבות של טיפים, ואין טיפה נוגעת בחברתה כמלא נימא (כעובי שערה דקה), שנאמר: "כי יגרע נטפי מים" (איוב לו,כז).<br><br>וב<strong>בבלי תענית</strong> ט,ב וב<strong>בראשית רבה</strong> יג,י וב<strong>מדרש תהילים</strong> יח,טז נאמר: ומאיכן הארץ שותה (את מי הגשמים)? - ...רבי יהושע אומר: ממים העליונים, דכתיב: "למטר השמים תשתה מים" (דברים יא,יא), והעננים מתגברים (עולים) מן הארץ ועד לרקיע, ומקבלים אותם (את המים) כמפי הנוד (נאד, שק של עור לנוזלים), דכתיב: "יזוקו מטר לאדו" (איוב לו,כז) (השמים יוצקים את מי המטר אל האד-הענן, או שדרשו "יזוקו" לשון 'זיק'=נאד), וחושרים אותם (מפרידים את המים לטיפות ומזילים אותם) על גבי קרקע כמין כברה, ואין טיפה נוגעת בחברתה, דכתיב: "חשרת מים עבי שחקים" (שמואל ב כב,יב).<br><br><strong>יחזקאל</strong><br>יחזקאל, אביו של רב יהודה, נקט את מטבע התפילה "יתגדל ויתקדש", שמיוסד על פי דברי ה' ל<strong>יחזקאל</strong> הנביא: "והתגדלתי והתקדשתי" (לח,כג). בכתוב שלפניו נאמר, שבאחרית הימים יעניש ה' את גוג וימטיר על חילו גשם שוטף, ולכן ראוי לומר על ירידת גשמים: "יתגדל ויתקדש", כרמז שלעתיד לבוא יתגדל ויתקדש שמו של ה' על ידי גשם.<br><br><strong>"ונגרע"</strong><br>ב<strong>בבלי שבת</strong> עז,ב אמרו: איבעיא להו: גראינים או גרעינים? - אמר רבא בר עולא: "ונגרע מערכך" (ויקרא כז) (רש"י: והגרעינים זורקים ונגרעים מתוך האוכל).<br><br>הגרעינים נקראים כך על שום שמפרידים אותם מתוך האוכל. והביאו את הכתוב "ונגרע מערכך", משום שבכתוב זה מובנו של השורש 'גרע' - לחלק (להפריד לחלקים), ולא הביאו כתובים אחרים שנזכר בהם השורש הזה, משום שבהם מובנו של השורש הזה שונה. בלשון חכמים גרעין נקרא 'פרידה'.<br><br><strong>עלה לבקר</strong><br>הלשון 'עלה לבקר' (וכן 'הלך לבקר' או 'נכנס לבקר') משמש בדברי חכמינו לביקור חולים.</small><br>• • •
(ה)  לעיל אמרו: כמה גשמים ירדו ויהא אדם צריך לברך? - כתחילה כדי רביעה (רוִייה, הרווית הקרקע במים).
ושונים ברייתא (בתוספתא): <strong>וכמה גשמים ירדו ויהא בהם כדי</strong> (שיעור של) <strong>רביעה</strong> – שיהא אדם צריך לברך<strong>? - מלא</strong> (כמות הממלאת) <strong>כלי מחזיק</strong> (מכיל) <strong>שלשה טפחים</strong> – לפי גרסה זו, כמות הגשמים שירדו תלויה בצורת הכלי, ואם כן, נתת דבריך לשיעורים. ויש גורסים: 'מלוא כלי מחרשה שלושה טפחים' - כל שיעורו של יתד המחרשה שהוא שלושה טפחים, שהמחרשה מעמיקה לחרוש בקרקע כדי שלושה טפחים, ואם ירדו גשמים והרוו את הקרקע בעומק שלושה טפחים, יש בהם כדי רביעה<strong>, דברי רבי מאיר. רבי יהודה אומר: בתחילה - טפח, ובשנייה - טפחיים</strong> (שני טפחים)<strong>, ובשלישית - שלשה טפחים</strong> – רבי יהודה נתן שיעורים לכל רביעה ורביעה. ברביעה ראשונה, שהקרקע יבשה, אם הרוו הגשמים את הקרקע עד לעומק טפח, צריך לברך. וברביעה שנייה, שהקרקע רוויה טפח מרביעה ראשונה, אם הרוו הגשמים עוד טפח עד לעומק שני טפחים, צריך לברך. וברביעה שלישית, שהקרקע רוויה שני טפחים מרביעה ראשונה ושנייה, אם הרוו הגשמים עוד טפח עד לעומק שלושה טפחים, צריך לברך<strong>.</strong><br><br><small>לפי האמוראים לעיל, הברייתא הזו נאמרה לענין ברכת גשמים (כפי שנתפרש כאן). אבל לפי רבי זירא, הברייתא הזו נאמרה לענין הפסק תענית.<br><br>ב<strong>תוספתא תעניות</strong> א,ד שנו: כמה גשמים יורדים ויהא בהם כדי רביעה? - מלוא כלי של שלושה טפחים, דברי רבי מאיר. רבי יהודה אומר: ראשונה - טפח, שנייה - טפחיים, ורביעה - שלושה טפחים.<br>וב<strong>בראשית רבה</strong> יג,יג נאמר: כמה גשמים יורדים ויהא בהם כדי רביעה? - כמלוא כלי (יש נוסחאות: כלי מחרשה) של שלושה טפחים, דברי רבי מאיר. רבי יהודה אומר: בקשה (בקרקע קשה) - טפח, ובבינונית - טפחיים, ובשבֵיעה (בקרקע שבעת מים ורכה) - שלושה טפחים.<br><br>יש גורסים בתוספתא: "ושבֵיעה", כמו בבראשית רבה, במקום: "ורביעה". ואף "רבֵיעה" בתוספתא פירושה: ארץ רוויה. אפשר לפרש את המסורות הדומות בדברי רבי יהודה באופן זה: ברביעה ראשונה, שהאדמה חרבה וצמאה, כשחדרו לעומק טפח היא רביעה; וברביעה שנייה, שהאדמה בינונית, צריך שני טפחים; וברביעה שלישית, שהאדמה כבר שבעה ורוויה, צריך שיחדרו לעומק שלושה טפחים ("תוספתא כפשוטה").<br>לפי הפירוש הזה בדברי רבי יהודה, הפירוש של דברי האמוראים, הסבורים שהברייתא הזו נאמרה לענין ברכת הגשמים, שאמרו לעיל "כתחילה כדי רביעה, אבל לבסוף..." הוא: "כתחילה" - בעונת הגשמים הראשונה (היורה), שיש בה שלוש רביעות (רביעה ראשונה, שנייה ושלישית), "לבסוף" - לאחר עונת הגשמים הראשונה.<br><br>ולפי פשוטו, לא נזכרו השיעורים אלא להגדרת הרביעות, ואם ירדו בפעם הראשונה גשמים פחות מטפח, אין כאן רביעה, ומה שבא אחריה היא רביעה ראשונה, והשלישית היא שנייה, ואם ירדו בכל הרביעות האלו פחות מכשיעור מתחילים להתענות ("תוספתא כפשוטה"). לפי זה, נאמרה הברייתא הזו לענין התחלת תענית יחידים.<br><br>ואפשר לפרש את המסורות הדומות בדברי רבי יהודה באופן זה: בראשונה - קרקע שלא נעבדה והיא קשה; ובשנייה - קרקע שהיא שנייה לה בקושי; ובשלישית - קרקע שנחרשה והיא רכה.<br>לפי הפירוש הזה בדברי רבי יהודה, אפשר לומר, שנאמרו כל השיעורים הללו ברביעה ראשונה, והפירוש של דברי האמוראים, הסבורים שהברייתא הזו נאמרה לענין ברכת הגשמים, שאמרו לעיל "כתחילה כדי רביעה, אבל לבסוף..." הוא: "כתחילה" - ברביעה ראשונה, "לבסוף" - ברביעה שנייה ואילך (כפי שנתפרש לעיל).<br><br>ב<strong>בבלי תענית</strong> כה,ב אמרו: תנו רבנן: עד מתי יהיו גשמים יורדים ויהיו ציבור פוסקים מתעניתם (רש"י: דתנן: עברו אלו ולא נענו בית דין גוזרים כו', אבל נענו - שוב אין צריכים להתענות)? - כמלוא ברך (רש"י: הוא הכלי שחורשים בו, ומבריכים אותו סמוך לקרקע כשחורשים בו) המחרשה (רש"י: אם טשטשו הגשמים בעומק הקרקע כשיעור שורת מענית (תלם) המחרשה), דברי רבי מאיר. רבי יהודה אומר: בחרבה (רש"י: קרקע יבשה) - טפח (רש"י: כיון שחרבה היא ונכנסו בה הגשמים טפח - ודאי רוב גשמים ירדו), בבינונית - טפחיים, ובעבודה (רש"י: חרושה, שנכנסים בה גשמים הרבה) - שלושה טפחים (רש"י: דאפילו בגשמים מועטים נכנסים בה טפח או טפחיים).<br><br>לפי הבבלי, נאמרו השיעורים הללו לענין הפסק תענית, שהרי הביאו את הברייתא בלשון זו: "עד מתי יהיו גשמים יורדים ויהיו ציבור פוסקים מתעניתם?", וזה כדברי רבי זירא בירושלמי לעיל, שהברייתא הזו נאמרה לענין הפסק תענית.<br>אם הברייתא הזו נאמרה לענין הפסק תענית, יש לפרש את דברי רבי יהודה באופן זה: בראשונה - קרקע שלא נעבדה והיא קשה. ובשנייה - קרקע שהיא שנייה לה בקושי. ובשלישית - קרקע שנחרשה והיא רכה. כך פורשו דברי רבי יהודה בבבלי, שהרי הביאו את דבריו בברייתא בלשון זו: "בחרבה... בבינונית... ובעבודה...".<br>בבבלי הביאו את דברי רבי מאיר בברייתא בלשון זו: "כמלוא ברך המחרשה", ומזה מוכח שהגרסה הנכונה בדבריו היא: "'מלוא כלי מחרשה".<br><br>וב<strong>בבלי תענית</strong> ו,ב אמרו: אמר רבי אבהו: רביעה ראשונה - כדי שתרד בקרקע טפח (רש"י: אם באים כל כך שנמס הקרקע בעומק טפח - יפים הם, ואין צריך להתענות (כשיגיע זמן רביעה שלישית, אף על פי שלא ירדו עוד עד זמן זה)), שנייה - כדי לגוף פי חבית (רש"י: ששותה מן המים עד שנעשה תחוח (רך, מפורר) כל כך שיכול לעשות מגופת חבית בלא תוספת מים).<br><br>רבי אבהו, שנקט ברביעה ראשונה טפח, דיבר בקרקע יבשה וחרבה, וכדעת רבי יהודה. והשיעור שנקט ברביעה שנייה הוא מעין דברי רבי שמעון בן לקיש לעיל. מדברי רבי אבהו נשמע, שהפירוש של דברי האמוראים בירושלמי שאמרו "כתחילה כדי רביעה, אבל לבסוף..." הוא: "כתחילה" - ברביעה ראשונה, "לבסוף" - ברביעה שנייה.</small><br>• • •<br><strong>תני</strong> – שנוי (שנו ברייתא בתוספתא)<strong>: רבי שמעון בן אלעזר</strong> (תנא בדור החמישי) <strong>אומר: אין לך טפח שהוא יורד מלמעלן, שאין הארץ מעלה טפחיים כנגדו</strong> – כשמי הגשמים היורדים מלמעלה (מן השמים) נכנסים בעומק האדמה בשיעור טפח, מי התהום שמתחת לקרקע עולים לעומתם בשיעור שני טפחים. וכל טפח וטפח שמי הגשמים נכנסים בעומק האדמה עוד, מי התהום עולים עוד טפחיים. ומי הגשמים ומי התהום יחד מצמיחים את הזרעים<strong>. ומה טעם?</strong> – מה המקור בכתוב לדבר זה? <strong>-</strong> שנאמר: <strong>"תהום אל תהום קורא לקול צינוריך"</strong> (תהילים מב,ח) – תהום קורא לחברו לעלות, למשמע קול זרמי המים היורדים מן השמים (מי הגשמים). הרי שכנגד כל צינור וצינור מלמעלה שני תהומות עולים מלמטה, ומכאן שהתהום עולה בשיעור כפול<strong>.</strong>
(ו)  <strong>אמר רבי לוי</strong> (אמורא ארץ ישראלי בדור השלישי)<strong>: המים העליונים זכרים</strong> – המים שמעל לרקיע, שמהם יורדים גשמים, הם כזכרים<strong>, והתחתונים נקבות</strong> – המים שמתחת לארץ, מי התהומות, הם כנקבות. במדרשים נוסף: המים העליונים אומרים למים התחתונים: "קבלו אותנו", והם מקבלים אותם (כנקבה שמקבלת את הזכר). ונדרש דבר זה מהפסוק: "תהום (מים עליונים) אל תהום (מים תחתונים) קורא לקול צינוריך"<strong>. מה טעמא?</strong> – מה המקור בכתוב לדבר זה? <strong>-</strong> שנאמר: <strong>"</strong>הרעיפו שמים ממעל ושחקים יזלו צדק, <strong>תפתח ארץ ויפרו ישע</strong> וצדקה תצמיח יחד, אני ה' בראתיו<strong>"</strong> (ישעיהו מה,ח) – הכתוב הזה מדבר על הנפלאות של ירידת הגשמים. "הרעיפו שמים ממעל ושחקים יזלו צדק" - ה' מצוה על השמים ואומר להם להוריד גשמים מלמעלה<strong>. "תפתח ארץ"</strong> – ה' מצוה על הארץ לפתוח את פיה לקבל את מי הגשמים, <strong>כנקבה הזאת שהיא פותחת</strong> את פיה של מטה <strong>לפני הזכר</strong> – לקבל את הזרע<strong>. "ויפרו ישע" - זו פרייה ורבייה</strong> – השמים והארץ פרים ורבים כזכר ונקבה, שעל ידי הגשמים היורדים מן השמים, הארץ מולידה ומצמיחה<strong>, "וצדקה תצמיח</strong> יחד<strong>" - זו ירידת גשמים</strong> – הגשם היורד מן השמים מצמיח את יבול הארץ (הגשם נקרא בכתוב הזה 'צדק' ו'צדקה')<strong>. "אני יי' בראתיו" - לכך בראתיו</strong> – את הגשם<strong>, לתיקונו וליישובו של עולם</strong> – שהגשם משפיע טובה לעולם ומצמיח את הארץ<strong>.</strong><br>
אמר <strong>רבי אחא</strong> (אמורא ארץ ישראלי בדור הרביעי)<strong>, ותני לה</strong> – וגם שנה אותה (את המימרה) <strong>בשם רבן שמעון בן גמליאל</strong> (השני, נשיא ותנא בדור הרביעי)<strong>: ולמה נקרא שמה</strong> (של עונת הגשמים) <strong>רביעה? - שהיא רובעת</strong> (בועלת, מפרה) <strong>את הארץ</strong> – שהגשם נותן בארץ את הכוח ללדת ולהצמיח<strong>.</strong><br><br><small>ב<strong>תוספתא תעניות</strong> א,ד שנו: אמר רבי שמעון בן לעזר: אין לך כל טפח וטפח שיורד מלמעלה, שאין הארץ פולטת כנגדו טפחיים, וכן הוא אומר: "תהום אל תהום קורא" וגו'. למה נקרא [שמה] רביעה? - שרובעת את הארץ.<br><br>וב<strong>בבלי תענית</strong> כה,ב אמרו: תניא, רבי שמעון בן אלעזר אומר: אין לך טפח שיורד מלמעלה, שאין תהום עולה לקראתו טפחיים (רש"י: כשנכנסו הגשמים בעומק הקרקע טפח - תהום עולה ומתגבר שני טפחים, ואף על גב דסומכא דארעא אלפא גרמידי (סוכה נג,ב) - אפילו הכי רטיבותא מהניא). - והא תניא: שלושה טפחים (רש"י: תהום יוצא לקראתו שלושה טפחים)! - לא קשיא: כאן (רש"י: הא דקתני טפחיים ותו לא) - בעבודה (רש"י: דאף על גב דנכנסו בקרקע טפח, פורתא הוא דנחית, ואהכי לא נפיק תהום לקבליה שלושה טפחים, אלא פורתא, טפחיים), כאן - בשאינה עבודה (רש"י: דכי נכנסו בה טפח, טפי הוא דנחית, ונפיק תהום לקבליה שלושה טפחים).<br><br>וב<strong>בראשית רבה</strong> יג,יג נאמר: אמר רבי שמעון בן אלעזר: אין לך טפח יורד מלמעלן שאין הארץ מעלה כנגדו טפחיים. מאי טעמא? - "תהום אל תהום קורא לקול צינוריך" (תהילים מב,ח). אמר רבי לוי: המים העליונים זכרים והתחתונים נקבות, והם אומרים אלו לאלו: קבלו אותנו, אתם ברייתו של הקב"ה ואנו שלוחיו. מיד הם מקבלים אותם. הדא הוא דכתיב: "תפתח ארץ" (ישעיהו מה,ח) - כנקבה זו שהיא פותחת לזכר, "ויפרו ישע" (שם) - שהם פרים ורבים, "וצדקה תצמיח יחד" (שם) - זו ירידת גשמים, "אני ה' בראתיו" (שם) - לכך בראתיו, לתיקונו של עולם וליישובו.<br><br>וב<strong>מדרש זוטא</strong> קהלת פרשה א וב<strong>מדרש תהילים</strong> מב,ה נאמר: אמר רבי לוי: כתיב: "תהום אל תהום קורא לקול צינוריך" (תהילים מב,ח) - המים העליונים אומרים: אנו זכרים, והתחתונים אומרים: אנו נקבות. ובשעה שהם יורדים, אומרים אלו לאלו: אתם בריותיו של הקב"ה, ואנו שלוחיו, קבלו אותנו בסבר פנים יפות. הדא הוא דכתיב: "תפתח ארץ" (ישעיהו מה,ח) - כנקבה זו שפותחת לזכר. "ויפרו ישע" (שם) - שהם פרים ורבים ומביאים ישועה לעולם. "וצדקה תצמיח יחד" (שם) - זו ירידת גשמים. "אני ה' בראתיו" (שם) - ליישובו ולתיקונו של עולם.<br><br>וב<strong>בבלי תענית</strong> ו,ב אמרו: מאי לשון רביעה? - אמר רבי אבהו: שרובעת את הקרקע, כדרב יהודה. דאמר רב יהודה: מטרא בעלה דארעא, שנאמר: "כי כאשר ירד הגשם והשלג מן השמים ושמה לא ישוב כי אם הרוה את הארץ והולידה (רש"י: כאדם שמוליד) והצמיחה" (ישעיהו נה).</small><br>• • •
(ז)  <strong>רבי חנינה בריקה בשם רב יהודה: שורשי חיטה בוקעין בארץ חמשים אמה, שרשי תאינה רכין בוקעין בצור. אם כן, מה יעשו שרשי חרוב ושרשי שקמה? - אמר רבי חנינה: אחת לשלשים יום התהום עולה ומשקה אותה. מה טעמא? - "אני יי' נוצרה לרגעים אשקנה". תני: רבי שמעון בן אלעזר אומר: מלמד, שאין הארץ שותה אלא לפי חיסומה.</strong>
<small>לקטע הזה מקבילות בירושלמי ברכות ט,ב ועבודה זרה ג,ו, ובכל המקומות נסתרס סדר המאמרים. הסדר הנכון הוא בבראשית רבה יג,יז, וכך יש לגרוס גם בירושלמי כאן. מקור הקטע הוא בבראשית רבה, ומשם לקחוהו בירושלמי.</small><br>
אומרים: <strong>תני</strong> – שנוי (שנו ברייתא)<strong>: רבי שמעון בן אלעזר אומר:</strong> "ואד יעלה מן הארץ והשקה את כל פני האדמה" (בראשית ב,ו) – העננים עולים ומשקים במי גשמים את פני האדמה (השטח החיצון של האדמה), <strong>מלמד</strong> – דבר זה מורה<strong>, שאין הארץ שותה</strong> – מן הגשמים, <strong>אלא לפי חיסומה</strong> – בהתאם לשפה החיצונה המקיפה את הארץ, שאם האדמה קשה, הגשמים נכנסים בה מעט, ואם היא רכה, הגשמים נכנסים בה יותר, אך לעולם אין הגשמים נכנסים בעומק האדמה יותר מכדי חיסומה<strong>.</strong>
ושואלים: <strong>אם כן</strong> – שמי הגשמים אינם נכנסים בעומק האדמה<strong>, מה יעשו שרשי חרוב ושרשי שקמה?</strong> – שהם מעמיקים לחדור באדמה חמישים אמה (משנה בבא בתרא ב,יא), ומי הגשמים אינם מגיעים אליהם, מהיכן וכיצד ישתו מים? ושואלים עוד: אמר <strong>רבי חנינה בריקה</strong> (צריך לומר: בר יקה, ובמקבילה בברכות: בר יקא. - אמורא ארץ ישראלי בדור השלישי) <strong>בשם רב יהודה</strong> (מגדולי אמוראי בבל בדור השני)<strong>: שורשי חיטה בוקעין</strong> (חודרים בכוח) <strong>בארץ חמשים אמה, שרשי תאינה רכין</strong> – שהם רכים, אף על פי כן <strong>בוקעין בצור</strong> (סלע) – אם כן, מה יעשו שורשי חיטה ושורשי תאנה? שאף הם מעמיקים לחדור באדמה, ומי הגשמים אינם מגיעים אליהם, מהיכן וכיצד ישתו מים?
ומשיבים: <strong>אמר רבי חנינה</strong> (בר חמא, אמורא ארץ ישראלי בדור הראשון)<strong>: אחת לשלשים</strong> (פעם בשלושים) <strong>יום התהום</strong> (המים שמתחת לקרקע) <strong>עולה ומשקה אותה</strong> – את הארץ, כדי שישתו שורשי הצמחים והאילנות ששורשיהם מעמיקים לחדור באדמה (ויש גרסה: ומשקה אותן - את השורשים)<strong>. מה טעמא?</strong> – מה המקור בכתוב לדבר זה? <strong>-</strong> שנאמר: <strong>"אני יי' נוצרה לרגעים אשקנה"</strong> (ישעיהו כז,ג) – ה' משמר את האדמה להשקות אותה מפעם לפעם<strong>.</strong><br><br><small>ב<strong>בראשית רבה</strong> יג,יז נאמר: "והשקה את כל פני האדמה" - אמר רבי אלעזר ברבי שמעון (תנא בדור החמישי): אין הארץ שותה אלא לפי חיסומה. אם כן, מה יעשו שורשי שקמה ושורשי חרוב? רבי חנינה בר עיקה (איקא) רבי ברכיה (צריך לומר: רבי ברכיה (אמורא ארץ ישראלי בדור הרביעי) רבי חנינה בר איקא) בשם רב יהודה: שורשי חיטה בוקעים בארץ חמישים אמה, שורשי תאנה רכים בוקעים בצור. אמר רבי לוי: אחת לשלושים יום תהום עולה ומשקה אותה. מה טעם? - "אני יי' נוצרה לרגעים אשקנה" (ישעיהו כז,ג).<br><br>נראה שבירושלמי החליפו את רבי אלעזר בר שמעון ברבי שמעון בן אלעזר. לעיל הובאה המימרה שאמר רבי שמעון בן אלעזר: אין לך טפח שהוא יורד מלמעלן, שאין הארץ מעלה טפחיים כנגדו. מימרה זו חלוקה על המימרה: אין הארץ שותה אלא לפי חיסומה, ואף על המימרה: אחת לשלושים יום תהום עולה ומשקה אותה. לכן לא ייתכן שרבי שמעון בן אלעזר אמר את שתי המימרות החלוקות.<br><br>ב<strong>שמות רבה</strong> ה,ט נאמר: "תהום אל תהום קורא לקול צינוריך" (תהילים מב,ח). כיצד? - יש אילן ששורשיו יורדים עשרים אמה (בעומק האדמה), ויש שיורדים שלושים אמה, ויש שיורדים חמישים, ויש שאינם יורדים אלא שלושה טפחים. והגשמים יורדים מלמעלה. אם אין משקים אותם אלא שלושה טפחים, אותם של חמישים אמה הם מתים (מתייבשים), אם שותים של חמישים אמה (אם הגשמים יורדים בחוזק ומעמיקים באדמה עד חמישים אמה), טורף (מכה ומשחית) אותם של שלושה טפחים. אלא התהום העליון (המים שמעל הרקיע) קורא לתחתון (המים שמתחת לארץ) ואומר לו: עלה ואני יורד! והתחתון אומר לו: רד ואני עולה! עד שהעליון יורד ומשקה אותם של שלושה טפחים, התחתון עולה (כנגד הגשמים) ומשקה אותם של חמישים אמה.<br><br>וב<strong>מדרש תהילים</strong> עח,יא נאמר: זה אחד מן הדברים שהשליט (הקב"ה) את הרך בקשה... שורשי תאנה שהם רכים ובוקעים בצור ובתוך האבן. אמר רבי ברכיה רבי חנינא בר איקא בשם רב יהודה: שורשי חיטים בוקעים בארץ חמישים אמה, ושורשי תאנה שהם רכים בוקעים בצור חמישים אמה.<br><br><strong>שורשי חיטה</strong><br>ב<strong>אוצר המדרשים</strong> עמוד תקכב נאמר: שיבולת חיטים מה היא אומרת? - "שיר המעלות ממעמקים קראתיך ה'".<br><br>שירתה של החיטה בוקעת ועולה ממעמקי האדמה, מפני ששורשיה בוקעים ויורדים למעמקי האדמה.<br><br><strong>התהום עולה</strong><br>ב<strong>פרקי דרבי אליעזר</strong> פרק ד נאמר: רבי יהודה אומר: פעם אחת בכל חודש סילונות (צינורות) עולים מן התהום להשקות את פני כל האדמה, שנאמר: "ואד יעלה מן הארץ והשקה את כל פני האדמה".<br><br>התרגום היווני וכן התרגום הסורי תרגמו: "אד" - מעיין, וזה מעין דברי רבי יהודה, שלפיו: "אד" - תהום.<br><br><strong>"לרגעים אשקנה"</strong><br>אפשר לפרש: "לרגעים אשקנה" – אחת לשני רגעים אשקנה (מיעוט 'רגעים' שניים). בשעה 1080 חלקים. יש הקוראים ל'חלק' 'רגע'. הרי שבשעה 1080 רגעים. לצורך החישוב להלן נעגל את מספר הרגעים בשעה ל- 1000.<br><br>יומו של הקב"ה 1000 שנים, שנאמר: "כי אלף שנים בעיניך כיום אתמול" (תהילים צ,ד).<br>ביום - 24 שעות. בשעה - 1000 רגעים. הרי שביום - 24000 רגעים, או 12000 שני רגעים.<br>בשנה - 12 חודשים. הרי שב- 1000 שנים - 12000 חודשים.<br>מכיון שיומו של הקב"ה = 1000 שנים, נמצא ששני רגעיו של הקב"ה = חודש.<br><br>הרי ש'אחת לחודש' שקול ל'אחת לשני רגעים', ולכן הכתוב "לרגעים (אחת לשני רגעים של הקב"ה) אשקנה" מלמד, שהקב"ה מעלה את התהום אחת לחודש (אחת לשלושים יום).</small><br>• • •
(ח)  לעיל הביאו את מה ששנו בתוספתא תעניות א,ג, שנחלקו תנאים בזמנה של רביעה, וכאן מביאים את מה ששנו בתוספתא שם א,ב.
<strong>בתוספתא תעניות</strong> א,ב שנו: מאימתי שואלים את הגשמים? - משתגיע זמנה של רביעה.
ומביאים כאן את המשכה של הברייתא הזו:
<strong>תני</strong> – שנוי (שנו ברייתא בתוספתא)<strong>: אם היתה השנה חסירה</strong> – שלפי תקופת החמה עדיין לא הגיע זמנה של רביעה<strong>, נותנין לה חסרונה</strong> – ואין שואלים את הגשמים אלא משיגיע הזמן לפי תקופת החמה<strong>, ואם לאו</strong> – שלא היתה השנה חסרה, ואפילו היתה השנה יתרה על תקופת החמה, כגון שלפי תקופת החמה הגיע זמנה של רביעה לפני כן<strong>, הולכין אחר סידרה</strong> – מתחילים לשאול כבשנים כסדרן, ואין מקדימים, ולא אכפת לנו אם מאחרים קצת בהתחלת השאלה, משום שעדיין יש פנאי לגשמי ברכה<strong>, דברי רבן שמעון בן גמליאל. רבי</strong> (יהודה הנשיא) <strong>אומר: לעולם הולכין אחר סידרה</strong> – לעולם מתחילים לשאול בזמן אחד, בין אם היתה השנה חסרה, בין אם היתה השנה יתרה<strong>. אם היתה השנה מעוברת</strong> – שעיברו את השנה והוסיפו לה אדר שני<strong>, הולכין אחר עיבורה</strong> – שואלים את הגשמים משיגיע הזמן לפי תקופת החמה, ואין מתחילים לשאול כבשנים כסדרן<strong>.</strong><br>
ותמהים: <strong>מחלפה שיטתיה דרבי!</strong> – מוחלפת שיטתו של רבי (דבריו כאן סותרים את דבריו שלו עצמו במקום אחר)! ומבארים את הסתירה: <strong>תמן הוא אמר</strong> – שם (במקום אחר, בראש דבריו) הוא אמר<strong>:</strong> לעולם הולכים <strong>אחר סידרה</strong> – לעולם מתחילים לשאול בזמן אחד<strong>, וכא הוא אמר</strong> – וכאן (בסוף דבריו) הוא אמר<strong>:</strong> אם היתה השנה מעוברת, הולכים <strong>אחר עיבורה</strong> – ואין מתחילים לשאול כבשנים כסדרן<strong>!</strong>
ומיישבים את הסתירה: אמר <strong>רבי זעורה</strong> (רבי זירא, מגדולי אמוראי ארץ ישראל בדור השלישי) בשם <strong>רבי יסא</strong> (רבי אסי, אמורא ארץ ישראלי בדור השלישי), ו<strong>רבי שמואל בר רב יצחק</strong> (אמורא בדור השלישי) <strong>מטי בה</strong> – הגיע בה (בשמועה זו ואמרה) <strong>בשם רבי יוחנן</strong> (גדול אמוראי ארץ ישראל בדור השני)<strong>: לבסוף נצרכה</strong> – ההלכה הזו ("אם היתה השנה מעוברת, הולכים אחר עיבורה") נצרכה לענין סוף שאלת גשמים (הפסקת השאלה, ולא לענין התחלת השאלה), שאחרי העיבור הולכים לפי תקופת החמה, ושואלים את הגשמים עד שיגיע הזמן (עד שיצא ניסן, לדברי רבי מאיר בתוספתא שם א,א) לפי תקופת החמה, אף על פי שעדיין לא עבר הזמן לפי סדר השנה שנתעברה<strong>.</strong><br><br><small>דברי רבן שמעון בן גמליאל בירושלמי הם דברי רבי בתוספתא, ודברי רבי בירושלמי הם דברי רבן שמעון בן גמליאל בתוספתא.<br><br>כשנחלקו החכמים בנוגע לזהות מוסר השמועה, התלמוד מציין זאת במונחים כגון 'מטי בה' וכיוצא בו.</small><br>• • •
##### הלכה ד
(א)  <big><strong>משנה</strong></big><br><strong>הגיע שבעה עשר במרחשון –</strong> שהוא הזמן האחרון של עונת הגשם הראשון, שכן שלושה זמנים הם בעונת הגשם הראשון (לדעת רבי מאיר, שהמשנה כמוהו): שלושה במרחשון, שבעה בו, ושבעה עשר בו. ואם עברו כל הזמנים הללו, <strong>ולא ירדו גשמים, התחילו היחידים</strong> (תלמידי חכמים) <strong>מתענין –</strong> ומתפללים בתעניות אלו<strong>. אוכלין ושותין משחשכה –</strong> מותר למתענים בתעניות אלו לאכול ולשתות כל הלילה שלפני יום התענית<strong>, ומותרין במלאכה וברחיצה</strong> (במים) <strong>ובסיכה</strong> (משיחה בשמן) <strong>ובנעילת הסנדל</strong> (נעל של עור) <strong>ובתשמיש המיטה</strong> (הזדווגות מינית) <strong>–</strong> בימי התענית הללו<strong>.</strong><br>• • •
(ב)  <big><strong>תלמוד</strong></big><br><small>במשנה שנינו, שהתחילו היחידים מתענים.<br>ב<strong>תוספתא תעניות</strong> א,ז שנו: אי זהו יחיד? - רבי שמעון בן לעזר אומר: לא כל הרוצה לעשות עצמו יחיד - עושה, תלמיד חכם - עושה, אלא אם כן מינוהו בית דין על הציבור. רבי שמעון בן גמליאל אומר: דבר שהוא של צער, כל הרוצה לעשות עצמו יחיד - עושה, תלמיד חכם - עושה, ותבוא עליו ברכה. דבר שהוא של שבח, לא כל הרוצה לעשות עצמו יחיד - עושה, תלמיד חכם - עושה, אלא אם כן מינוהו בית דין על הציבור.<br><br>הברייתא הזו מפרשת את משנתנו: "התחילו היחידים מתענים". הברייתא מדברת בכל אדם שרוצה לעשות את עצמו יחיד לענין מה שיחידים נוהגים, או שרוצה לעשות את עצמו תלמיד חכם לענין מה שתלמידי חכמים נוהגים. לפי רבי שמעון בן אלעזר, כל אדם שהוא ממונה פרנס על הציבור יכול לעשות עצמו יחיד ולהתענות עם היחידים. אבל לפי רבי שמעון בן גמליאל, כל אדם יכול לעשות עצמו יחיד ולהתענות עם היחידים (תענית היא דבר שהוא של צער).</small><br>
<strong>אֵילו</strong> (מי) <strong>הם היחידים –</strong> שמתענים<strong>? - אלו שהן מתמנין</strong> (ממונים) <strong>פרנסין</strong> (מנהיגים ועוסקים בצורכי ציבור (מקור המילה ביוונית)) <strong>על הציבור.</strong><br><br><small>בירושלמי כאן הביאו את שאלת הברייתא בתוספתא: "אי זהו יחיד?", וכן את דעת רבי שמעון בן אלעזר בברייתא בתוספתא, אלא שקיצרו בדבריו והביאו את עיקרם, כדי לשאול עליהם. ואין כוונת הירושלמי לומר, שאלו שממונים פרנסים על הציבור הם היחידים, אלא כוונתו לומר, שאלו שממונים פרנסים על הציבור יכולים לעשות עצמם יחידים ולהתענות עם היחידים.</small><br>
ושואלים (על דברי רבי שמעון בן אלעזר): וכי <strong>מכיון שהוא מתמנה פרנס על הציבור, הוא מתפלל –</strong> שירדו גשמים, <strong>ונענה –</strong> מן השמים (מתקבלת תפילתו)<strong>? -</strong> ומשיבים: <strong>אלא מכיון שהוא מתמנה פרנס על הציבור ונמצא נאמן –</strong> שנבדק הפרנס, והתברר והתגלה שאפשר לבטוח בו ולהאמין לו בתפקידו<strong>, כדיי</strong> (כדאי) <strong>הוא מצלייא ומתענייא –</strong> ראוי הוא להתפלל (על הגשמים) ולהיענות (להיות נענה מן השמים). ולכן אלו שהם ממונים פרנסים על הציבור ונמצאו נאמנים - מתענים ומתפללים<strong>.</strong><br><br><small>גם על דברי רבי שמעון בן גמליאל יש לשאול ולהשיב מה ששאלו והשיבו כאן על דברי רבי שמעון בן אלעזר, ואם כן, לפי רבי שמעון בן גמליאל, כל אדם שנמצא נאמן ראוי להתפלל ולהיענות. בירושלמי להלן מספרים על בני אדם נאמנים, שהיו ראויים להתפלל על הגשמים וירדו גשמים בשבילם, ומזה נראה שהירושלמי סבור כרבי שמעון בן גמליאל.<br><br><strong>איזהו יחיד ואיזהו תלמיד?</strong><br>ב<strong>בבלי תענית</strong> י,א-ב אמרו: מאן יחידים? - אמר רב הונא: רבנן.<br>תנו רבנן: לא יאמר תלמיד: "איני ראוי לכך" (רש"י: איני ראוי להתחיל להתענות עם היחידים). אלא: כל התלמידים ראויים לכך. איזהו יחיד ואיזהו תלמיד? - יחיד - כל שראוי למנותו פרנס על הציבור, תלמיד - כל ששואלים אותו דבר הלכה בתלמודו ואומרו.<br>תנו רבנן: לא כל הרוצה לעשות עצמו יחיד (רש"י: לענין תענית) - עושה (רש"י: דנראה מגסי הרוח), תלמיד - עושה (רש"י: ולא כל הרוצה נמי לעשות עצמו תלמיד, להתנהג עצמו במידת תלמיד בחלוקו ובמיטתו (בבא בתרא נז,ב) ולהתנאות בסודר של תלמידי חכמים ושאר דברים (שבת קיד,א) - עושה, דכל הרוצה ליטול לו את השם לא ייטול), דברי רבי מאיר. רבי יוסי אומר: עושה (כל אדם נמי עושה עצמו יחיד לענין תענית), וזכור לטוב, לפי שאין שבח הוא לו (שמתענה), אלא צער הוא לו.<br>תניא אידך: לא כל הרוצה לעשות עצמו יחיד - עושה, תלמיד - עושה, דברי רבי שמעון בן אלעזר. רבן שמעון בן גמליאל אומר: דבר של שבח - אינו עושה, דבר של צער - עושה.<br><br>וב<strong>בבלי שבת</strong> קיד,א אמרו: אמר רבי יוחנן: איזהו תלמיד חכם שממנים אותו (יש גורסים: שראוי למנותו) פרנס על הציבור? - כל ששואלים אותו דבר הלכה בכל מקום ואומרו.<br><br>הרי שהיחידים הם תלמידי חכמים שראויים למנותם פרנסים על הציבור.<br><br><strong>פרנס על הציבור</strong><br>ב<strong>תוספתא ראש השנה</strong> א,יח שנו: כל מי שנתמנה פרנס על הציבור, אפילו קל שבקלים, שקול כאביר (גדול וחשוב) שבאבירים.<br>וב<strong>ויקרא רבה</strong> כה,א נאמר: רב הונא אמר: נכשל אדם בעברה, שהוא חייב עליה מיתה בידי שמים, מה יעשה ויחיה? - ילך ויעסוק בתורה. אם היה למוד (רגיל) לקרות דף אחד, יקרא שני דפים, ואם היה למוד לשנות פרק אחד, ישנה שני פרקים. ואם אינו למוד לא לקרות ולא לשנות, מה יעשה ויחיה? - ילך וייעשה (יתמנה) פרנס על הציבור או גבאי של צדקה והוא חי.<br><br>הרי שכל אדם יכול להיעשות פרנס על הציבור, ואפילו אינו תלמיד חכם. ולפיכך שאלו בירושלמי כאן על דברי רבי שמעון בן אלעזר בברייתא בתוספתא: מכיון שהוא מתמנה פרנס על הציבור, הוא מתפלל ונענה?<br><br><strong>נמצא נאמן</strong><br>ב<strong>מדרש תנחומא</strong> פרשת 'וישב' סימן ה נאמר: ילמדנו רבנו, גדול שבנאמנים איזהו? - כך שנו רבותינו: שלושה נאמנים הם: בעל הבית שמפריש מעשרותיו כראוי ואינו נחשד על התרומה והמעשר - אין נאמן גדול מזה, ועני שהפקידו פיקדון אצלו ולא נחשד על הפיקדון - אין נאמן גדול מזה, ורווק (פנוי) הדר בכפר בשכונת זונות ואינו חוטא - אין נאמן גדול מזה.<br>וב<strong>בבלי פסחים</strong> קיג,א אמרו: אמר רבי יוחנן: שלושה הקב"ה מכריז עליהם בעצמו בכל יום: על רווק הדר בכרך ואינו חוטא, ועל עני המחזיר אבדה לבעליה, ועל עשיר המעשר פירותיו בצנעה. רב ספרא רווק הדר בכרך היה.<br>וב<strong>מסכת דרך ארץ</strong> פרק המינים א,טו וב<strong>אליהו רבה</strong> פרשה טז נאמר: בעלי אמנה (אנשים שראוי להאמין בהם), ומכסי רזים, ומשיבי פיקדון, ומחזירי אבדה, עליהם הכתוב אומר: "עיני בנאמני ארץ לשבת עמדי" (תהילים קא,ו).<br><br>ב<strong>בבלי תענית</strong> ח,א אמרו: אמר רבי אמי: אין גשמים יורדים אלא בשביל בעלי אמנה, שנאמר: "אמת מארץ תצמח וצדק משמים נשקף" (תהילים פה) (רש"י: בזמן שאמת מארץ תצמח, שיש אמונה במשא ומתן, אז צדק משמים נשקף, דהיינו גשמים, שהם צדקה).<br><br><strong>מתפלל ונענה</strong><br>כיון שדובר בירושלמי כאן על פרנס נאמן, שראוי להתפלל על הגשמים וירדו גשמים בשבילו, מספרים להלן על בני אדם נאמנים, שהיו ראויים להתפלל על הגשמים וירדו גשמים בשבילם. הראשון הפריש מעשרותיו כראוי; השני היה עני שלא רצה ליטול פיקדון שאינו שלו (אלא של מעשר); והשלישי והרביעי לא חטאו בזנות. יש דמיון בין המסופר על בני אדם אלה ובין שלושה הנאמנים שנזכרו במדרש תנחומא שהובא לעיל.</small><br>• • •
(ג)  מספרים: <strong>חד בר נש הוה מפיק מעשרוי כתיקנן</strong> – בן אדם אחד היה מוציא (מפריש) מעשרות כתקנם (כראוי)<strong>. אמר ליה</strong> – אמר לו <strong>רבי מנא: קום אמור "בערתי הקודש מן הבית"</strong> (דברים כו,יג) – עמוד ואמור וידוי מעשר, שפותח: "ביערתי הקודש מן הבית", ומסיים: "השקיפה ממעון קודשך מן השמים וברך את עמך את ישראל ואת האדמה אשר נתתה לנו כאשר נשבעת לאבותינו ארץ זבת חלב ודבש" (שם כו,טו). אמירה זו כוללת בקשה לירידת גשמים מן השמים. אדם זה שהפריש מעשרותיו כראוי ונמצא נאמן בעיני ה', ראוי הוא להתפלל על הגשמים ולהיענות מן השמים באמירת וידוי מעשר, שנחשב כתפילה על הגשמים<strong>.</strong><br><br><small><strong>מוציא מעשרות כתקנם</strong><br>הלשון "מוציא מעשרות" מיוסד על הכתוב בענין מעשרות: "מקצה שלוש שנים תוציא את כל מעשר תבואתך בשנה ההיא" (דברים יד,כח).<br><br>ב<strong>ירושלמי תרומות</strong> ד,ג אמרו: אמר רבי לוי בר חינא: כל המוציא מעשרותיו כתיקנן, אינו מפסיד כלום. מה טעמא? - "ועשירית החומר האיפה אל החומר יהיה מתכונתו" (יחזקאל מה,יא).<br>לפי זה, "מוציא מעשרותיו כתיקנן" - מפריש תרומה ומעשרות במידה ובשיעור הדרושים.<br><br>וב<strong>שמות רבה</strong> לא,ח אמרו: "מלאתך ודמעך לא תאחר" (שמות כב,כח) - לא תפריש מעשרות שלא כתקנן, לא תפריש מעשר ואחר כך תרומה, ולא מעשר שני ואחר כך מעשר ראשון, לכך נאמר: "לא תאחר".<br>לפי זה, "מוציא מעשרותיו כתיקנן" - מפריש תרומה ומעשרות בסדר הדרוש.<br><br><strong>"ביערתי הקודש מן הבית" - "השקיפה ממעון קודשך מן השמים"</strong><br>אדם שהוציא מרשותו את המעשרות שהפריש, ונתן אותם ללויים ולעניים, צריך להתוודות ולומר: "ביערתי (פיניתי, סילקתי) הקודש (התרומה והמעשרות) מן הבית" וגו', והוא הנקרא וידוי מעשר (וידוי משמעו תודה).<br><br>ב<strong>פסיקתא דרב כהנא</strong> י,ז נאמר: אמר איוב לפני הקב"ה: ריבון העולמים, אם לא הוצאתי מעשרות כראוי... אל יהי לי פתחון פה לומר לפניך "ביערתי הקודש מן הבית" (דברים כו,יג).<br><br>וב<strong>משנה מעשר שני</strong> ה,יג שנו: "השקיפה ממעון קודשך מן השמים" (דברים כו,טו) - עשינו מה שגזרת עלינו, אף אתה עשה מה שהבטחתנו: "השקיפה ממעון קודשך מן השמים וברך את עמך את ישראל" - בבנים ובבנות, "ואת האדמה אשר נתתה לנו" - בטל ובמטר ובולדות בהמה, "כאשר נשבעת לאבותינו ארץ זבת חלב ודבש" - כדי שתיתן טעם בפירות.<br>וב<strong>תוספתא מעשר שני</strong> ה,כד שנו: כל העסוקים במצוות, פיהם פתוח בתפילה לפני המקום (יש להם פתחון פה לבקש שתתקיים תפילתם), שנאמר: "ותגזר אומר ויקום לך" (איוב כב,כח. ועיין ירושלמי תענית ג,יב מה שדרשו שם בסוף הפסוק הזה) (וכתוב לפניו: "ונדריך תשלם"), ואומר: "ויסב חזקיהו פניו" וגו', "ויאמר אנא ה' זכור נא" וגו' (ישעיהו לח,ב-ג).<br>ו<strong>שם</strong> ה,כה שנו: ואומר (המתוודה אומר): "השקיפה ממעון קודשך מן השמים" (דברים כו,טו) - זו מקום השקפה (מקום ההשקפה אינו ממעון קודשך בלבד אלא מן השמים), שנאמר: "אמת מארץ תצמח וצדק משמים נשקף" (תהילים פה,יב). "מן השמים" - מאוצר טוב שבשמים, שנאמר: "יפתח ה' לך את אוצרו הטוב את השמים" (דברים כח,יב).<br><br>וב<strong>מדרש תנאים</strong> לדברים כו,טו נאמר: "ממעון קודשך מן השמים" - רבי ישמעאל אומר: והלא בידוע שמעון קודשו הוא השמים, ומה תלמוד לומר "ממעון קודשך מן השמים"? - אלא בזמן שאין ישראל עושים רצון המקום, הוא נועל את האוצר והם מתים ברעב, שנאמר: "וחרה אף ה' בכם ועצר את השמים" (דברים יא,יז), וכשהם עושים רצון המקום, הוא פותח את האוצר, שנאמר: "השקיפה ממעון קודשך מן השמים".<br><br>וב<strong>שמות רבה</strong> מא,א וב<strong>מדרש תנחומא</strong> פרשת 'כי תישא' סימן יד נאמר: אמר רבי אלכסנדרי: גדול כוחם של מוציאי מעשרות, שהם הופכים את הקללה לברכה. אתה מוצא, שבכל מקום שכתוב בתורה / שנאמר בו השקפה, לשון צער הוא, חוץ מזו, שנאמר: "השקיפה ממעון קודשך מן השמים וברך את עמך".<br><br>וב<strong>מדרש תנחומא</strong> פרשת 'כי תבוא' סימן א נאמר: אמר רבי אבהו בשם רבי יוסי בר חנינא: בוא וראה, כמה מתחטאים וכמה יש להם פתחון פה לעושי מצוות. אדם יש לו עסק אצל המלכות, פעמים שהוא נותן כמה ממון, עד שמגיעים אותו אצל המלך. כיון שהגיע אצל המלך, ספק עושה לו שאלתו, ספק אינו עושה לו שאלתו. אבל הקב"ה אינו כן, אלא אדם... ומבקש רחמים על עצמו ועל ישראל ועל ארץ ישראל, שנאמר: "השקיפה ממעון קודשך" וגו', ולא עוד אלא שהוא (האדם) אומר: איני זז מכאן, עד שתעשה צרכי היום הזה, שכתוב אחריו: "היום הזה" (דברים כו,טז).<br><br>הרי שמי שמפריש מעשרות כתקנן, יש לו פתחון פה להתפלל לה' שירדו גשמים מן השמים, והוא מתפלל על הגשמים ונענה. ולכן ציוה רבי מנא לאדם זה שהוציא את המעשרות כתקנן שיקרא את פרשת וידוי מעשרות: "השקיפה ממעון קודשך מן השמים" וגו'. ואין כאן וידוי ממש ולא זמן וידוי, אלא קריאת הפרשה בלבד לשם תפילה.<br><br><strong>הגשמים יורדים בזכות מי שהוא מוציא מעשרות כתקנם</strong><br>ב<strong>ירושלמי ברכות</strong> ט,ב אמרו: בשעה שישראל עושים רצונו של מקום ומוציאים מעשרותיהם כתקנן – "תמיד עיני ה' אלוהיך בה (משגיח על הארץ וממטיר עליה גשמים) מראשית השנה ועד אחרית השנה" (דברים יא,יב) ואינה ניזוקת כלום.<br><br>וב<strong>בבלי שבת</strong> לב,ב אמרו: בעוון ביטול תרומות ומעשרות שמים נעצרים מלהוריד טל ומטר... ואם נותנים - מתברכים, שנאמר: "הביאו את כל המעשר אל בית האוצר ויהי טרף בביתי ובחנוני נא בזאת אמר ה' צבאות אם לא אפתח לכם את ארובות השמים והריקותי לכם ברכה עד בלי די" (מלאכי ג).<br>וב<strong>בבלי תענית</strong> ז,ב אמרו: אמר רב חסדא: אין הגשמים נעצרים אלא בשביל ביטול תרומות ומעשרות.<br><br>וב<strong>במדבר רבה</strong> ח,ד נאמר: "ויהי רעב בימי דוד שלוש שנים שנה אחרי שנה" (שמואל ב כא) - מהו "שנה אחרי שנה"? - מלמד שהיו שלוש שנים רצופות. כשראה דוד שהתחיל הרעב לבוא בימיו, אמר: בעוון חמישה דברים הגשמים אינם יורדים ...בעוון שאינם נותנים מעשרותיהם כתקנן. מניין? - שנאמר: "הביאו את כל המעשר אל בית האוצר" וגו' (מלאכי ג).<br>וב<strong>מדרש שמואל</strong> פרשה כח נאמר: "ויהי רעב בימי דוד" וגו' (שמואל ב כא,א) - ...אמר דוד: שמא אין מעשרים מעשרותיהם כתקנן, שבעוון מעשרות הגשמים נעצרים, דכתיב: "הביאו את כל המעשר" וגו' (מלאכי ג,י).<br><br>וב<strong>במדבר רבה</strong> יב,יא, ב<strong>פסיקתא דרב כהנא</strong> א,ד, ב<strong>פסיקתא רבתי</strong> פרשה ה וב<strong>מדרש משלי</strong> פרשה ל נאמר: "מי עלה שמים וירד, מי אסף רוח בחופניו" (משלי ל) - מי הוא זה שתפילתו עולה לשמים והיא מורידה גשמים ובזכותו רוחות טובות מנשבות? - זה שהוא מחלק מעשרותיו בחופניו (שחופניו מלאים מעשרות), שהוא מוריד טל ומטר לעולם, וכן הוא אומר: "הביאו את כל המעשר אל בית האוצר ויהי טרף בביתי ובחנוני נא בזאת אמר ה' צבאות אם לא אפתח לכם את ארובות השמים והריקותי לכם ברכה עד בלי די" (מלאכי ג,י). "מי צרר מים בשמלה" - מי הוא זה שאין תפילתו עולה לשמים ואינה מורידה גשמים? - זה שאינו מחלק מעשרותיו בחופניו (שלא הביא את חופניו מלאים מעשרות), שהוא צורר את המים בעבים ואינם יורדים לארץ.<br><br>הרי שהגשמים יורדים בזכות מי שהוא מפריש מעשרות כתקנן, ותפילתו עולה לשמים והיא מורידה גשמים.</small><br>• • •
(ד)  ומספרים עוד: <strong>חד בר נש אתא גבי חד מן קריבוי דרבי יניי</strong> – בן אדם אחד בא אצל אחד מהקרובים של רבי ינאי (אמורא ארץ ישראלי בדור הראשון)<strong>, אמר ליה</strong> – אמר לו<strong>: רבי, זכה עימי</strong> – זכה עימי (זכה על ידי, כלומר, תן לי צדקה, שעני אני)<strong>. - אמר ליה</strong> – אמר לו (קרובו של רבי ינאי)<strong>: ולא הוה לאבוך פריטין?</strong> – וכי לא היו לאביך מעות? (ומכיון שהיו לאביך מעות, אין אתה נצרך לצדקה). <strong>- אמר ליה</strong> – אמר לו (אותו אדם)<strong>: לא</strong> – לא (לא היו לאבי מעות)<strong>. - אמר ליה</strong> – אמר לו (קרובו של רבי ינאי)<strong>: גביי אינון מפקדין</strong> – אצלי הם (המעות שהיו לאביך) מופקדים (וטול אותם)<strong>. - אמר ליה</strong> – אמר לו (אותו אדם)<strong>: שמעית עליהון דאינון פרקון</strong> (כך הגרסה במסירה מהגניזה) – שמעתי עליהם (על המעות של אבי המופקדים אצלך) שהם פדיון (מעות שפדה בהם מעשר שני, וחלה עליהם קדושת מעשר שני, ואיני יכול ליהנות מהם)<strong>. - אמר ליה</strong> – אמר לו (קרובו של רבי ינאי)<strong>: כדיי את מצלייא ומתענייא</strong> – ראוי אתה להתפלל (על הגשמים) ולהיענות (להיות נענה מן השמים), משום שאדם זה, שאינו רוצה ליהנות מהמעות של אביו, אף על פי שהוא עני, בגלל שהם מעות של מעשר שני, נמצא נאמן בעיני ה'<strong>.</strong><br><br><small><strong>זכה עימי</strong><br>ב<strong>ויקרא רבה</strong> לד,א נאמר: "אשרי משכיל אל דל" (תהילים מא,ב) - אמר רבי יונה: אשרי נותן לדל אין כתיב כאן, אלא אשרי משכיל אל דל, הוי מסתכל היאך לזכות בו.<br>ו<strong>שם</strong> לד,ה נאמר: אמר רבי אחא: "ביום טובה היה בטוב וביום רעה ראה" (קהלת ז,יד) - אם באת רעה לחברך (אם ירד ממעמדו), הוי מסתכל היאך לזכות בו ולפרנסו, כדי שתקבל מתן שכרו. "גם את זה לעומת זה עשה האלוהים" (שם) - עניים ועשירים, כדי שיהיו זוכים אלו עם אלו ויהיו מזכים אלו את אלו (שהעשירים זוכים על ידי הצדקה שעושים עם העניים).<br>ו<strong>שם</strong> לד,ז נאמר: אמר רבי זעירא: אפילו שיחתם של בני ארץ ישראל תורה היא. הא כיצד? - אדם אומר לחברו: זכי בי, איזדכי בי, זכי גרמך בי (אפילו דרך דיבורם של בני ארץ ישראל מיוסד על דברי תורה, שהעני המבקש צדקה פונה בלשון "זכה בי", כלומר, רכוש לך זכות על ידי, זכה את עצמך בצדקה זו שתיתן לי).<br><br><strong>פרקון</strong><br>ב<strong>תוספתא מעשר שני</strong> ה,א שנו: מצא כלי וכתוב עליו פי, שין, הרי זה שני (פ"י הוא קיצור מ"פרקון" (פדיון), ושי"ן מ"שני").<br>פרקון הם מעות שפדה בהם מעשר שני, ואם הם פירות פירושו שטעונים פרקון.<br><br>ו<strong>שם</strong> ה,ג שנו: מצא כלי חרס וכתוב עליו מעשר עיר, הרי זה מעשר עיר.<br>וב<strong>ירושלמי מעשר שני</strong> ד,יא אמרו: תני: ב', שי"ן - שני. פ', שי"ן - שני (אם היה כתוב עליו בי"ת או פ"י או שי"ן כולן פירושן שני). מעשר עיר - פרקון (אם היה שם כסף, אנו אומרים שהכוונה שהוא פדיון מעשר שני. ואם היו פירות, אנו אומרים שהכוונה שהם טעונים העלאה לעיר. סתם עיר היא ירושלים ("תוספתא כפשוטה")).<br><br><strong>מעות מעשר שני</strong><br>ב<strong>תוספתא מעשר שני</strong> ד,ד שנו: מפקיד אדם מעשר שני שלו אצל חבר (מדברים כאן במעשר שני אחר החורבן, שאי אפשר היה לאוכלו בירושלים, והיו מפקידים אותו לזמן ארוך, בתקוה שייבנה הבית. ובארץ ישראל לא היו נוהגים לפדות את הכל בשוה פרוטה, כפי שמוכח מהירושלמי מעשר שני ד,א-ב שבזמן התנאים האחרונים והאמוראים הראשונים היו פודים את המעשר בשוויו. ואנו יודעים מהירושלמי תענית א,ד שהיו מפקידים דמי מעשר שני לזמן מרובה ("תוספתא כפשוטה")).<br><br>ב<strong>תוספתא מעשר שני</strong> ה,יב שנו: אמר להם (לבנים) אחד: אני ראיתי את אביכם שהטמין מעות בשידה תיבה ומגדל (ואמר: של פלוני הן, של מעשר שני הן) - לא אמר כלום. במקום פלוני, בשדה פלונית - דבריו קיימים. זה הכלל: כל המצוי להם (ואין מצוי למעיד, שאין בידו ליטול את המעות) - לא אמר כלום, כל שאין מצוי להם (אבל מצוי למעיד, שבידו ליטול את המעות) - דבריו קיימים.<br><br>וראה בבלי סנהדרין ל,א. במעשה המסופר בירושלמי כאן, לא שמע אותו אדם מהנפקד שהמעות הן של מעשר שני, אלא שמע מעד אחד שהעיד כן, ומכיון שאין המעות מצויות למעיד, לא אמר אותו מעיד כלום, ואף על פי כן לא רצה אותו אדם ליטול את המעות, ולכן אותו אדם נמצא נאמן.</small><br>• • •
(ה)  ומספרים עוד: <strong>איתחמי לרבנן</strong> – נראה לחכמים (הראו להם מן השמים בחלום, בשעה שהיו צריכים לגשמים)<strong>, פלן חמרא יצלי ומיטרא נחת</strong> – פלוני החמר (נוהג חמור) יתפלל וגשם (יהיה) יורד<strong>. שלחון רבנן ואייתוניה</strong> – שלחו חכמים (אליו) והביאוהו (כדי לדעת, מדוע ראוי הוא להתפלל על הגשמים)<strong>. אמרון ליה</strong> – אמרו לו (חכמים)<strong>: מה אומנך?</strong> – מה אומנותך (מלאכתך)? <strong>- אמר לון</strong> – אמר להם<strong>: חמר אנא</strong> – חמר אני<strong>. - אמרין ליה</strong> – אמרו לו<strong>: ומה טיבו עבדת?</strong> – ומה טובה (מעשה טוב) עשית (שראוי אתה להתפלל על הגשמים)? <strong>- אמר לון</strong> – אמר להם<strong>: חד זמן אוגרית חמרי לחדא איתה</strong> – פעם אחת השכרתי את חמורי לאישה אחת<strong>, והוות בכייה גו איסרטה</strong> (איסטרטה) – והיתה בוכה בדרך (כשנהג את חמורו)<strong>, ואמרית לה</strong> – ואמרתי לה<strong>: מה ליך?</strong> (במסירה מהגניזה: מה עסקיך ומה ליך בכייה) – מה לך (מה קרה לך שאת בוכה)? <strong>אמרה לי</strong> – אמרה לי<strong>: בעלה דהיא</strong> (דההיא) <strong>איתתא חביש</strong> – בעלה של אותה אישה (בעלי) חבוש (בבית האסורים)<strong>, ואנא בעייא מיחמי מה מיעבד ומפניניה</strong> – ואני מבקשת לראות מה לעשות (להשכיר עצמי לזנות) ולהוציאו (מבית האסורים)<strong>. וזבנית חמרי ויבית</strong> (ויהבית) <strong>לה טימיתיה</strong> – ומכרתי את חמורי (שממנו היתה פרנסתי) ונתתי לה את דמיו (ערכו, מחירו, שוויו)<strong>, ואמרית לה</strong> – ואמרתי לה<strong>: הא ליך</strong> – הנה לך (קחי לך את הדמים)<strong>, פניי בעליך ולא תחטיי</strong> – הוציאי את בעלך (מבית האסורים בדמים הללו), ולא תחטאי (שלא תשכירי את עצמך לזנות כדי להוציא את בעלך)<strong>. - אמרין ליה</strong> – אמרו לו (חכמים)<strong>: כדיי את מצלייא ומתענייא</strong> – ראוי אתה להתפלל (על הגשמים) ולהיענות (להיות נענה מן השמים), משום מעשה טוב זה שעשית, שהצלת את האישה מן החטא<strong>.</strong><br><br><small>ב<strong>ירושלמי תענית</strong> ג,ג אמרו: בעוון ארבעה דברים הגשמים נעצרים... בעוון מגלי עריות. מניין? - "ותחניפי ארץ בזנותיך וברעתך", מהו עונשו של דבר? - "ויימנעו רביבים ומלקוש לא היה" (ירמיהו ג).<br>וב<strong>מדרש שמואל</strong> פרשה כח נאמר: "ויהי רעב בימי דוד שלש שנים שנה אחרי שנה" (שמואל ב כא,א) - אמר דוד: צאו וראו שמא גילוי עריות ביניכם, דכתיב: "ותחניפי ארץ בזנותיך" וגו' "ויימנעו רביבים ומלקוש לא היה ומצח אישה זונה היה לך" וגו' (ירמיהו ג,ב-ג).<br><br>מכאן יש ללמוד, שהגשמים יורדים בזכות מי שהוא מונע עוון גילוי עריות.<br><br>אפשר שהיה פלוני החמר ראוי להתפלל על הגשמים, משום שבזכות שפתח את האסורים של בעלה של אותה אישה, יפתח ה' את אוצרו לתת מטר.</small><br>• • •
(ו)  ומספרים עוד: <strong>איתחמי לרבי אבהו</strong> (אמורא ארץ ישראלי בדור השלישי) – נראה לרבי אבהו (הראו לו מן השמים בחלום, בשעה שהיו צריכים לגשמים)<strong>, פנטקקה יצלי ואתי מיטרא</strong> – פנטקקה יתפלל ובא גשם (נוסח חלופי כמו במסירה מהגניזה: <strong>ומיטרא נחית</strong> – וגשם יורד. זה הנוסח המקורי, כי הצורה 'נחת מיטרא' רווחת בירושלמי)<strong>. שלח רבי אבהו ואייתיתיה</strong> – שלח רבי אבהו (אליו) והביאו (כדי לדעת, מדוע ראוי הוא להתפלל על הגשמים)<strong>. אמר ליה</strong> – אמר לו (רבי אבהו)<strong>: מה אומנך?</strong> – מה אומנותך (מלאכתך)? <strong>- אמר ליה</strong> – אמר לו (פנטקקה)<strong>: חמש עבירן ההוא גוברא עביד בכל יום</strong> – חמש עברות אותו איש (אני) עושה בכל יום<strong>.</strong> ואלו הן חמש העברות: <strong>מוגר זנייתא</strong> – משכיר זונות<strong>, משפר תייטרון</strong> – מייפה ומקשט תיאטרון (מקום להצגת מחזות) (במסירה מהגניזה: משפר תייטרון ומוגר זנייתא)<strong>, מעיל מניהון לבני</strong> – מכניס בגדיהן (של הזונות) לבית מרחץ<strong>, מטפח ומרקד קדמיהון</strong> – מטפח (מוחא כף) ומרקד לפניהן<strong>, ומקיש בבבולייא</strong> (בבוליא) <strong>קדמיהון</strong> – ומכה בתוף לפניהן<strong>. - אמר ליה</strong> – אמר לו (רבי אבהו)<strong>: ומה טיבו עבדת?</strong> – ומה טובה (מעשה טוב) עשית (שראוי אתה להתפלל על הגשמים)? <strong>- אמר ליה</strong> – אמר לו (פנטקקה)<strong>: חד זמן הוה ההוא גברא משפר תייטרון</strong> – פעם אחת היה אותו איש (אני) מייפה ומקשט תיאטרון<strong>, אתת חדא איתא וקמת לה חורי עמודא בכייה</strong> – באה אישה אחת ועמדה לה מאחורי העמוד (בתיאטרון) בוכה<strong>, ואמרית לה</strong> – ואמרתי לה<strong>: מה ליך?</strong> (במסירה מהגניזה: מה עסקיך) – מה לך (מה קרה לך שאת בוכה)? <strong>ואמרה לי</strong> – ואמרה לי<strong>: בעלה דההיא איתתא חביש</strong> – בעלה של אותה אישה (בעלי) חבוש (בבית האסורים)<strong>, ואנא בעיא מיחמי מה מעבד ומפנינה</strong> (ומפניניה) – ואני מבקשת לראות מה לעשות (להשכיר עצמי לזנות) ולהוציאו (מבית האסורים)<strong>. וזבנית ערסי ופרוס ערסי ויבית</strong> (ויהבית) <strong>לה טימיתיה</strong> (טימיתון) – ומכרתי את מיטתי ואת מסך (וילון) מיטתי (שמהם היתה פרנסתי) ונתתי לה את דמיהם (ערכם, מחירם, שווים)<strong>, ואמרית לה</strong> – ואמרתי לה<strong>: הא ליך</strong> – הנה לך (קחי לך את הדמים)<strong>, פניי בעליך ולא תיחטיי</strong> – הוציאי את בעלך (מבית האסורים בדמים הללו), ולא תחטאי (שלא תשכירי את עצמך לזנות כדי להוציא את בעלך)<strong>. - אמר ליה</strong> – אמר לו (רבי אבהו)<strong>: כדיי את מצלייא ומתענייא</strong> – ראוי אתה להתפלל (על הגשמים) ולהיענות (להיות נענה מן השמים), אף על פי שאתה בעל עברות, משום מעשה טוב זה שעשית, שהצלת את האישה מן החטא<strong>.</strong><br><br><small>אותו איש היה מכונה בשם "פנטקקה", שמשמעו: חמש (פנט) רעות (קקה), על שם חמש העבירות שהיה עושה.<br><br>"פנטקקה" משמעו ביוונית: הרשע הגמור. והוא ודאי גם משחק מילים על המילה היוונית פנטה = חמש, על חמש העוולות שהיה עושה ("אהלי יפת", עמוד 155).<br><br>רבי אבהו ישב בקיסריה, שהיו בה תיאטרונים. לפי רבי אבהו, הגויים היו מבקרים בתיאטרונים (איכה רבה פתיחתא יז ושם ג,ה). לכן נראה שפנטקקה היה משכיר זונות בתיאטרון לגויים, ועשה כן לצורך פרנסתו. פנטקקה, שהיה ממקומו של רבי אבהו, דר בקיסריה, ואף על פי שדר בכרך שהיו בו זונות, לא חטא.<br><br>רב ספרא (אמורא בבלי בדור השלישי והרביעי) דר בקיסריה כמה שנים בזמנו של רבי אבהו (ראה בבלי עבודה זרה ד,א). נראה שהכרך שדר בו רב ספרא ולא חטא (בבלי פסחים קיג,א) היא קיסריה.</small><br>• • •
(ז)  ומספרים עוד: <strong>איתחמי לרבנן</strong> – נראה לחכמים (הראו להם מן השמים בחלום, בשעה שהיו צריכים לגשמים)<strong>, חסידא דכפר אימי יצלי ומטרא נחת</strong> – החסיד של כפר אימי (יש מזהים את מקומו עם כפר ימה, היא יבנאל (ירושלמי מגילה א,א), במזרח הגליל התחתון) יתפלל וגשם יורד<strong>. סלקון רבנן לגביה</strong> – עלו חכמים אצלו (כדי שיתפלל על הגשמים)<strong>. אמרה לון בני בייתיה</strong> – אמרה להם אשתו (של החסיד)<strong>: בטורא הוא יהיב</strong> – בהר (בשדה) הוא נתון (יושב, שעסוק שם בעבודתו, ואינו בבית)<strong>. נפקון לגביה</strong> – יצאו (חכמים) אצלו<strong>. אמרון ליה</strong> – אמרו לו (כדרך שאומרים לפועלים)<strong>: אישר</strong> – יישר כוחך (חזק ואמץ)<strong>, ולא אגיבון</strong> – ולא השיב להם (החסיד על ברכתם, כדרך שמשיבים הפועלים למברכים אותם)<strong>. יתב מיכול</strong> – ישב (החסיד) לאכול<strong>, ולא אמר לון</strong> – ולא אמר להם (כדרך שאומרים לאורחים)<strong>: אתון כריכין</strong> – בואו וסעדו (עימי)<strong>. מי עלל</strong> – כשנכנס (החסיד מן ההר לביתו)<strong>, עבד חד מובל דקיסין ויהב גולתא מרום מובלה</strong> – עשה משא אחד של עצים ונתן את המעיל (שהיה לבוש) מעל למשא (שנשא עליו, ולא נתן את המשא על המעיל)<strong>. עאל ואמר לבני בייתיה</strong> – נכנס (החסיד לביתו) ואמר לאשתו<strong>: אילין רבנן הכא בעיי ניצלי וייחות מיטרא</strong> – אלה החכמים כאן מבקשים שנתפלל וירד גשם (ואף על פי שלא אמרו לו, הבין החסיד למה באו החכמים אצלו)<strong>. ואין אנא מצלי ומטרא נחת, גנאי הוא להון</strong> – ואם אני מתפלל (כשהם יודעים שאני מתפלל) וגשם יורד, גנאי הוא להם (שיהיו יודעים שאין הגשם יורד אלא בתפילתי)<strong>; ואין לא, חילול שם שמים הוא</strong> – ואם לא (אם אני מתפלל, כשהם יודעים שאני מתפלל, ואין גשם יורד), חילול שם שמים הוא (יתחלל שם שמים בעיני החכמים, שיהיו יודעים שאין נענים מן השמים לתפילתי)<strong>. אלא איתיי</strong> – אלא בואי<strong>, אנא ואת ניסוק ונצלי</strong> – אני ואת נעלה (לעליית הבית) ונתפלל (שם, שלא יהיו החכמים יודעים שאני מתפלל)<strong>. אין נחת מיטרא, אנן אמרין לון: כבר דעבדון שמייא ניסין</strong> – אם ירד גשם, אנו אומרים להם (לחכמים): כבר עשו השמים ניסים (וירד גשם, ואין אתם צריכים לי שאתפלל, ולא גנאי הוא להם)<strong>; ואין לא, אנן אמרין לון: לית אנן כדיי מצלייא ומתענייא</strong> – ואם לא (ירד גשם), אנו אומרים להם (לחכמים): אין אנו ראויים להתפלל ולהיענות (ולא חילול שם שמים הוא)<strong>. וסלקון וצלון ונחת מיטרא</strong> – ועלו (החסיד ואשתו לעליית הבית) והתפללו וירד גשם<strong>. נחת לגבון</strong> – ירד (החסיד) אצלם (אצל החכמים)<strong>, אמר לון</strong> – אמר להם<strong>: למה איטרפון רבנן להכא יומא דין?</strong> – למה הטריחו חכמים (את עצמם) לכאן היום הזה? <strong>- אמרין ליה</strong> – אמרו לו<strong>: בעיי תצלי וייחות מיטרא</strong> – מבקשים אנו שתתפלל וירד גשם<strong>. - אמר לון</strong> – אמר להם<strong>: ולצלותי אתון צריכין?</strong> – וכי לתפילתי אתם צריכים? <strong>כבר דעבדון שמייא ניסין</strong> – כבר עשו השמים ניסים (וירד גשם)<strong>.</strong><br>
<strong>אמרין ליה</strong> – אמרו לו (חכמים)<strong>: למה כד הויתה בטורא אמרינן לך אישר ולא אגיבתינון?</strong> – למה, כאשר היית בהר (בשדה), אמרנו לך: "יישר", ולא השבת לנו (על ברכתנו)? <strong>- אמר לון</strong> – אמר להם<strong>: דהוינה עסיק בפעולותיי</strong> – מפני שהייתי עסוק בעבודתי (ולא הייתי יכול להתבטל ממנה, ששכיר אני)<strong>. מה</strong> (מילת תמיהה)<strong>, הוינה מסעה דעתי מן פעלותי?!</strong> – וכי הייתי מסיח דעתי (מעביר מחשבתי) מעבודתי (כדי להשיב לכם)?! <strong>- אמרין ליה</strong> – אמרו לו<strong>: ולמה כד יתבת למיכול לא אמרת לן איתון כריכין?</strong> – ולמה, כאשר ישבת לאכול, לא אמרת לנו "בואו וסעדו (עימי)"? <strong>- אמר לון</strong> – אמר להם<strong>: דלא הוה גביי אלא פלחי</strong> – מפני שלא היה אצלי אלא פרוסתי (פת לחם)<strong>. מה, הוינא מימור לכון בחנפין?!</strong> – וכי הייתי אומר לכם דברי חנופה (כדי למצוא חן בעיניכם ולרמות אתכם)?! <strong>- אמרין ליה</strong> – אמרו לו<strong>: למה כד דאתית למיעול יהבת גולתה מרום מובלה?</strong> – למה, כאשר באת להיכנס (מן ההר לביתך), נתת את המעיל (שהיית לבוש) מעל למשא? <strong>- אמר לון</strong> – אמר להם<strong>: דלא הוות דידי</strong> – מפני שלא היתה (המעיל) שלי<strong>, שאילה הוות דניצלי בה</strong> – שאולה היתה (המעיל) כדי שאתפלל בה<strong>. מה, הוינא מבזעא יתה?!</strong> – וכי הייתי מקרע אותה (את המעיל בעצים שעליו)?! <strong>- אמרון ליה</strong> – אמרו לו<strong>: ולמה כד הווי את בטורא איתתך לבשה מאנין צאין</strong> – ולמה, כאשר הווה (נמצא) אתה בהר (בשדה), אשתך לבשה בגדים צואים (מלוכלכים ומזוהמים)<strong>, וכד דאת עליל מן טורא היא לבשה מאנין נקיין?</strong> – ו(למה) כאשר אתה נכנס מן ההר (מהשדה לביתך) היא (אשתך) לובשת בגדים נקיים? <strong>- אמר לון</strong> – אמר להם<strong>: כד דאנא הוי בטורא היא לבשה מאנין צאיין, דלא יתן בר נש עינוי עלה</strong> – כאשר אני הווה (נמצא) בהר (בשדה) היא לובשת בגדים צואים, כדי שלא ייתן בן אדם עיניו (יחמוד, יתאווה) עליה<strong>, וכד דאנא עליל מן טורא היא לבשה מאנין נקיין, דלא ניתן עיניי באיתא אוחרי</strong> – וכאשר אני נכנס מן ההר (מהשדה) היא לובשת בגדים נקיים, כדי שלא אתן עיני (אחמוד, אתאווה) באישה אחרת<strong>. - אמרון ליה</strong> – אמרו לו<strong>: יאות את מצלייא ומתענייא</strong> – ראוי אתה להתפלל (על הגשמים) ולהיענות (להיות נענה מן השמים), משום חסידותך המופלגת<strong>.</strong><br><br><small>המעשה של אותו חסיד מקביל למעשה של אבא חלקיה בן בנו של חוני המעגל בבבלי תענית כג,א-ב.<br>בבבלי מכות כד,א אמרו: "פועל צדק" (תהילים טו) - כגון אבא חלקיה.<br>אבא חלקיה פעל בתפילתו להוריד גשם, שנקרא "צדק" (ראה לעיל הלכה ג), ולכן אבא חלקיה הוא "פועל צדק".<br><br><strong>אמרו לו: יישר</strong><br>ב<strong>שמות רבה</strong> כ,י וב<strong>פסיקתא דרב כהנא</strong> יא,ב וב<strong>פסיקתא רבתי</strong> פרשה יט נאמר: אמר רבי יוחנן בשם רבי אליעזר בנו של רבי יוסי הגלילי: אמרין לפעלא טבא: אישר (אומרים לפועל טוב: יישר כוחך).<br>ב<strong>רות</strong> ב,ד נאמר: "וְהִנֵּה בֹעַז בָּא מִבֵּית לֶחֶם וַיֹּאמֶר לַקּוֹצְרִים ה' עִמָּכֶם, וַיֹּאמְרוּ לוֹ יְבָרֶכְךָ ה'".<br>וב<strong>תהילים</strong> קכט,ח נאמר: "וְלֹא אָמְרוּ הָעֹבְרִים בִּרְכַּת ה' אֲלֵיכֶם, בֵּרַכְנוּ אֶתְכֶם בְּשֵׁם ה'" (העוברים בדרך היו מברכים את העוסקים בעבודת האדמה: "ברכת ה' (תבוא) אליכם". והמענה לברכת העוברים הוא: "בירכנו (אנו מברכים) אתכם בשם ה'").<br><br><strong>עשו השמים ניסים</strong><br>ב<strong>מדרש תהילים</strong> יח,טז נאמר: אמר רבי יוחנן: מעשה ניסים יש בשמים, אדם נוטל כברה וחושר שתיים ושלוש אצבעות, ואינם מספיקים לירד עד שמתערבים זה בזה, ומהלך חמש מאות שנה הגשמים יורדים, ואין טיפה מהם מתערבת (ראה לעיל הלכה ג).<br><br>הרי שירידת הגשמים היא מעשה ניסים שהשמים עושים, כמו שאמרו כאן ולהלן ג,ד.<br><br><strong>מעיל כדי להתפלל בו</strong><br>ב<strong>ירושלמי ברכות</strong> ד,א אמרו: אחוי דאימיה דרב אדא הוה צייר גולתיה דרב. אמר ליה: כד תיחמי שימשא בריש דיקלי, תיהב לי גולתי דניצלי מנחתא.<br>ו<strong>שם</strong> וב<strong>ירושלמי תעניות</strong> ד,א אמרו: אחוי דאימיה דרב אדא הוה צייר גולתיה דרב בצומא רבא. אמר ליה: כד תיחמי שימשא בריש דיקלי, תיהב לי גולתי דניצלי נעילת שערים.<br>וב<strong>בבלי ברכות</strong> ל,ב אמרו: רב יהודה מציין נפשיה (רש"י: מקשט עצמו בבגדיו) והדר מצלי.<br>וב<strong>בבלי שבת</strong> י,א אמרו: אמר רב אשי: חזינא ליה לרב כהנא, כי איכא צערא בעלמא - שדי גלימיה (רש"י: משליך אדרתו מעליו, שלא ייראה כחשוב) ופכר ידיה (שילב אצבעות ידיו מצער) ומצלי, אמר: כעבדא קמי מריה. כי איכא שלמא - לביש ומתכסי ומתעטף ומצלי, אמר: "היכון לקראת אלוהיך ישראל" (עמוס ד) (רש"י: התנאה לפניו).<br><br>ואף אותו חסיד, שמסופר עליו כאן, שאל מעיל כדי להתפלל בו.<br><br><strong>במה אישה יוצאה?</strong><br>ב<strong>תוספתא קידושין</strong> א,יא שנו: אישה שיש לה בעל, בין שהיא מתקשטת ובין שאינה מתקשטת, אין הכל מסתכלים בה.<br>וב<strong>מדרש תנחומא</strong> פרשת 'וישלח' סימן ה וב<strong>מדרש תנחומא</strong> (בובר) פרשת 'וישלח' סימן יב נאמר: רבותינו אומרים: אפילו בחול אינה צריכה / אסורה (אישה) לצאת בהם (בתכשיטיה) לרשות הרבים. למה? - מפני שהעם מסתכלים בה, שהוא פגם לאישה ללכת בשוק כשהיא מקושטת, שלא ניתנו תכשיטים לאישה אלא שתהא מתקשטת בהם בתוך ביתה, שאין נותנים פרצה לפני הכשר, וביותר לפני הגנב.<br><br>הרי שיש שמתירים לאישה שיש לה בעל לצאת בשוק כשהיא מקושטת, ויש שאוסרים. ואילו אשתו של אותו חסיד נהגה במידת חסידות, ואפילו בתוך ביתה לא התקשטה בבגדים נאים, כשבעלה אינו בבית.<br>• • •<br>במשנה שנינו, שאוכלים ושותים משחשכה.<br>וב<strong>תוספתא תעניות</strong> א,ו שנו: כל אלו שאמרו (במשנתנו) אוכלים ושותים משחשכה, מותרים במלאכה ברחיצה ובסיכה בנעילת הסנדל ובתשמיש המיטה. אוכלים ושותים עד שיאור המזרח, דברי רבי. רבי לעזר בירבי שמעון אומר: עד קריית הגבר. ישן ועמד - אסור מיד.</small>
(ח)  אומרים: <strong>תני</strong> – שנוי (שנו ברייתא בתוספתא)<strong>: מותר לוכל</strong> (לאכול) <strong>עד שייאור המזרח</strong> – מותר למתענים בתעניות אלו לאכול כל הלילה שלפני יום התענית עד שיהיה אור בצד שנראית בו השמש בזריחתה בבוקר<strong>, דברי רבי</strong> (יהודה הנשיא)<strong>. רבן שמעון בן גמליאל אומר: עד קריאת הגבר</strong> – מותר לאכול כל הלילה שלפני יום התענית עד זמן קריאת הגבר. אמוראים נחלקו בפירושו של הביטוי "קריאת הגבר". יש מפרשים: קריאת הכרוז במקדש "עמדו כוהנים לעבודתכם ולויים לדוכנכם וישראל למעמדכם". ויש מפרשים: קריאת התרנגול. הזמן של הארת המזרח הוא הזמן של עליית עמוד השחר, שהוא סוף הלילה ותחילת היום. הזמן של קריאת הגבר הוא קודם לזמן של עליית עמוד השחר<strong>.</strong><br><br><small>ב<strong>בבלי תענית</strong> יב,א אמרו: אוכלים ושותים משחשכה. תנו רבנן: עד מתי אוכל ושותה (רש"י: בלילה, כשמתענה למחר, בכל תעניות שהוא אוכל משתחשך)? - עד שיעלה עמוד השחר, דברי רבי. רבי אלעזר ברבי שמעון אומר: עד קרות הגבר.<br><br>הוא "האיר המזרח" הוא "עלה עמוד השחר", שהרי גרסו בבבלי בדברי רבי: עד שיעלה עמוד השחר.<br><br><strong>יאור המזרח</strong><br>ב<strong>ירושלמי ברכות</strong> א,א ו<strong>יומא</strong> ג,ב אמרו: אמר רבי חנינה: מאיילת השחר עד שיאור המזרח אדם מהלך ארבעת מיל. ומשיאור המזרח עד שתנץ החמה אדם מהלך ארבעת מיל.<br><br>קווי האור הראשונים שעולים במזרח בסוף הלילה נקראים "איילת השחר". הם הולכים ומתרחבים לאחר שעה עד שנראים כעמוד אור שקוראים לו "עמוד השחר", והוא כשיעור שעה לפני הנץ החמה. עמוד זה נקרא "הארת המזרח".<br><br><strong>קריאת הגבר</strong><br>ב<strong>ירושלמי שקלים</strong> ה,א ו<strong>סוכה</strong> ה,ה אמרו: תרגם רב קומי דבית רבי שילה: קרא גברא - אכריז כרוזא. אמרון ליה: קרא תרנגולא.<br>וב<strong>בבלי יומא</strong> כ,ב אמרו: מאי קריאת הגבר? - רב אמר: קרא גברא (רש"י: הכריז הממונה על הכרוז, ואמר: עמדו כוהנים לעבודתכם). רבי שילא אמר: קרא תרנגולא.<br>• • •<br>כיון שנזכר בדברי רבן שמעון בן גמליאל "קריאת הגבר", פוסקים את דברי הברייתא בתוספתא ומביאים כאן בקיצור ענין אחר הקשור לקריאת הגבר.<br><br>ב<strong>ויקרא</strong> ו,ב-ג נאמר (בענין הקטרת חלבים ואברים והרמת הדשן): "זֹאת תּוֹרַת הָעֹלָה, הִוא הָעֹלָה עַל מוֹקְדָה עַל הַמִּזְבֵּחַ כָּל הַלַּיְלָה עַד הַבֹּקֶר, וְאֵשׁ הַמִּזְבֵּחַ תּוּקַד בּוֹ. וְלָבַשׁ הַכֹּהֵן מִדּוֹ בַד וּמִכְנְסֵי בַד יִלְבַּשׁ עַל בְּשָׂרוֹ, וְהֵרִים אֶת הַדֶּשֶׁן אֲשֶׁר תֹּאכַל הָאֵשׁ אֶת הָעֹלָה עַל הַמִּזְבֵּחַ, וְשָׂמוֹ אֵצֶל הַמִּזְבֵּחַ".<br><br>וב<strong>משנה יומא</strong> א,ח שנו: בכל יום תורמים את המזבח (כוהן תורם את הדשן מעל המזבח) בקריאת הגבר או סמוך לו (סמוך לזמן קריאת הגבר) בין לפניו בין לאחריו.<br>וב<strong>בבלי יומא</strong> כ,ב אמרו: אמר רבי יוחנן: ממשמע (מן הכתוב הראשון) שנאמר: "כל הלילה" (ויקרא ו,ב) איני יודע שהוא עד הבוקר (איני יודע שעד הבוקר לילה הוא)? ומה תלמוד לומר (ומה בא הכתוב השני ללמדנו): "עד הבוקר"? - תן בוקר לבוקרו של לילה (הקדם והשכם להרים את הדשן לפני הבוקר). הלכך, בכל יום תורמים את המזבח בקריאת הגבר או סמוך לו בין מלפניו בין מלאחריו.</small><br>
<strong>מה תלמוד לומר: "עד"?</strong> – מה בא הכתוב (בענין תרומת הדשן) "עד הבוקר" ללמדנו? <strong>- קריאת הגבר</strong> – שבכל יום תורמים את הדשן מעל המזבח בזמן קריאת הגבר<strong>.</strong><br>• • •<br>וחוזרים לדברי הברייתא בתוספתא: <strong>ישן ועמד - אסור</strong> – אם ישן וקם ממיטתו בלילה שלפני יום התענית, אסור לאכול, אפילו קודם שיאור המזרח או קודם קריאת הגבר. עד כאן דברי הברייתא<strong>.</strong> ואומרים: במה דברים אמורים? <strong>- בשלא התנה</strong> – אם ישן אסור לאכול, אם לא התנה על כך (שיאכל לאחר השינה) מתחילה קודם שהלך לישון<strong>, אבל אם התנה - מותר</strong> – אם התנה על כך מתחילה קודם שהלך לישון, מותר לאכול עד שיאור המזרח או עד קריאת הגבר<strong>.</strong>
##### הלכה ה
(א)  <big><strong>משנה</strong></big><br><strong>הגיע ראש חדש כסליו ולא ירדו גשמים, בית דין גוזרין שלש תעניות</strong> – בימי שני וחמישי ושני בשבוע, <strong>על הציבור</strong> – כולו<strong>. אוכלין ושותין משחשיכה</strong> – מותר למתענים בתעניות אלו לאכול ולשתות כל הלילה שלפני יום התענית<strong>, ומותרין במלאכה וברחיצה</strong> ו<strong>בסיכה ובנעילת הסנדל ובתשמיש המיטה</strong> – בימי התענית הללו, כדין תעניות היחידים ששנינו במשנה הקודמת<strong>.</strong><br><br>המשנה מדברת על בית דין הגוזר תעניות על הציבור. לפי המסורות האמוראיות, המובאות בירושלמי ובבבלי, תעניות הציבור (על עצירת גשמים ועל שאר צרות) היו מוכרזות על ידי הנשיא (בארץ ישראל) או על ידי אחד החכמים (בארץ ישראל ובבבל).<br>• • •<br>
(ב)  <big><strong>תלמוד</strong></big><br><small>אם לא ירדו גשמים, בית דין גוזרים שלוש תעניות על הציבור (שלוש תעניות הראשונות). לא ירדו גשמים, בית דין גוזרים עוד שלוש תעניות על הציבור (שלוש תעניות השניות). לא ירדו גשמים, בית דין גוזרים עוד שבע תעניות על הציבור (שבע תעניות האחרונות).<br>בשלוש תעניות הראשונות (שנזכרות במשנתנו) אוכלים ושותים משחשכה. בשלוש תעניות השניות ובשבע תעניות האחרונות (שנזכרות במשניות הבאות) אוכלים ושותים מבעוד יום (מפסיקים לאכול ולשתות מבעוד יום, ומתחילים בתענית משחשכה).<br>דין תעניות של שאר צרות (הנזכרות בפרק השלישי של מסכתנו) כדין שבע תעניות האחרונות של גשמים.</small><br>
<strong>אמר רבי יוחנן</strong> (גדול אמוראי ארץ ישראל בדור השני)<strong>: כל תענית שבית דין גוזרין</strong> בה על הציבור <strong>להפסיק</strong> לאכול ולשתות מבעוד יום, <strong>- אין עוברות</strong> (נשים מעוברות, הרות) <strong>ומיניקות</strong> (נשים המזינות ילדים מחלבן) <strong>מתענות בם</strong> – כדי שלא יבואו העוברים והתינוקות לידי סכנה<strong>.</strong><br>
<strong>אמר רבי שמואל בר רב יצחק</strong> (אמורא בדור השלישי)<strong>: נראין דברים</strong> – מסתברים הדברים של רבי יוחנן, שתענית שבית דין גוזרים בה על הציבור להפסיק לאכול ולשתות מבעוד יום - אין עוברות ומיניקות מתענות בהן, <strong>בשגזרו כבר שלא להפסיק</strong> – בתעניות של גשמים, שבתחילה (בשלוש תעניות הראשונות של גשמים) אין בית דין גוזרים בהן על הציבור להפסיק לאכול ולשתות מבעוד יום, ורק לאחר מכן (בשלוש תעניות השניות ובשבע תעניות האחרונות של גשמים) גוזרים בהן להפסיק לאכול ולשתות מבעוד יום, שכיון שבתחילה הקלו בתעניות אלו שלא להפסיק מבעוד יום, אף לאחר מכן הקלו בתעניות אלו שלא יתענו בהן עוברות ומיניקות<strong>, אבל אם גזרו מיד להפסיק</strong> – בתעניות של שאר צרות, שמיד בתחילה (בתעניות הראשונות של שאר צרות) בית דין גוזרים בהן על הציבור להפסיק לאכול ולשתות מבעוד יום, <strong>- עוברות ומיניקות מתענות בם</strong> – שכיון שמיד החמירו בתעניות אלו להפסיק לאכול ולשתות מבעוד יום, אף החמירו בתעניות אלו שיתענו בהן עוברות ומיניקות<strong>.</strong><br>
ואומרים: <strong>ותני כן</strong> – ושנוי (שנו ברייתא בתוספתא) כך (כדברי רבי שמואל בר רב יצחק, שיש לחלק בין תעניות של גשמים ובין תעניות של שאר צרות)<strong>: עוברות ומיניקות מתענות כדרכן</strong> (באופן הרגיל) <strong>בתשעה באב</strong> – שהחמירו בו חכמים כבתענית ציבור, <strong>וביום הכיפורים</strong> – שמן התורה אסור לאכול ולשתות בו, <strong>ובשלוש תעניות הראשונות</strong> (של גשמים) – שאין מפסיקים בהן לאכול ולשתות מבעוד יום, עוברות ומיניקות מתענות בהן, כיון שלא יבואו לידי סכנה, <strong>ובשלוש השניות</strong> (של גשמים) – שאינן מרובות, עוברות ומיניקות מתענות בהן<strong>, אבל בשבע האחרונות</strong> (של גשמים) – שהן מרובות וקשות, <strong>אינן מתענות בהן</strong> – כדי שלא יבואו לידי סכנה<strong>. אף על פי כן</strong> – אף על פי שאין עוברות ומיניקות מתענות בשבע תעניות האחרונות<strong>, אינן מנהגות עצמן בתפנוקים</strong> – אינן אוכלות ושותות בהן דברים המענגים את גופן<strong>, אלא אוכלות ושותות</strong> – דברים מועטים, <strong>כדי קייום הוולד</strong> – במידה שיש בהם לקיים את העובר שהן מעוברות בו או את התינוק שהן מיניקות אותו. עד כאן דברי הברייתא<strong>. לא בשגזרו כבר שלא להפסיק?!</strong> – האם לא נראה, שהברייתא מדברת בתעניות של גשמים, שבתחילה אין בית דין גוזרים בהן על הציבור להפסיק לאכול ולשתות מבעוד יום, אבל אינה מדברת בתעניות של שאר צרות, שמיד בתחילה בית דין גוזרים בהן על הציבור להפסיק לאכול ולשתות מבעוד יום?! שהרי נאמר בברייתא שבשבע תעניות האחרונות של גשמים אין עוברות ומיניקות מתענות בהן, ולא נאמר בה שאף בתעניות של שאר צרות אין עוברות ומיניקות מתענות בהן (הברייתא הזו נשנתה בתוספתא בסופו של פרק שנזכרו בו גם תעניות של שאר צרות, ואם אין עוברות ומיניקות מתענות בתעניות של שאר צרות, היה דבר זה צריך להיאמר בברייתא). ואם כן, עוברות ומיניקות אין מתענות בשבע תעניות האחרונות של גשמים בלבד, אבל בתעניות של שאר צרות מתענות בהן.<br><br><small>לפי רבי יוחנן, בשלוש תעניות השניות של גשמים אין עוברות ומיניקות מתענות בהן. אבל לפי הברייתא, מתענות בהן.</small><br>
ואומרים: <strong>אתא</strong> – בא <strong>רבי בא בר זבדא</strong> (אמורא ארץ ישראלי בדור השני והשלישי) ואמר בשם <strong>רבי יצחק בר טבליי</strong> (אמורא ארץ ישראלי בדור השלישי), שאמר <strong>בשם רבי יוחנן: ואפילו גזרו מיד להפסיק</strong> – אפילו בתעניות של שאר צרות, שמיד בתחילה בית דין גוזרים בהן על הציבור להפסיק לאכול ולשתות מבעוד יום, <strong>- אין עוברות ומיניקות מתענות בם</strong> – שכל תענית ציבור שבית דין גוזרים בה על הציבור להפסיק לאכול ולשתות מבעוד יום - אין עוברות ומיניקות מתענות בהן. הרי שרבי יוחנן סבור, שאין לחלק בין תעניות של גשמים ובין תעניות של שאר צרות, שלא כפי שהסתברו לרבי שמואל בר רב יצחק הדברים של רבי יוחנן<strong>.</strong><br><br><small>ב<strong>תוספתא תעניות</strong> ב,יד שנו: העוברות והמיניקות מתענות בתשעה באב וביום הכיפורים ובשלוש תעניות השניות של ציבור, ושאר תעניות לא היו מתענות, ולא שינהגו את עצמן בתפנוקים, אלא שאוכלות ושותות כדי קיום הולד.<br><br>בתוספתא לא נאמר: "ובשלוש תעניות הראשונות", ואף בברייתא שהובאה בירושלמי יש שלא גרסו מילים אלו. שלוש תעניות הראשונות הן בכלל שאר תעניות שנזכרו בתוספתא, שאין עוברות ומיניקות מתענות בהן. בשלוש תעניות הראשונות אין עוברות ומיניקות מתענות בהן, משום שתעניות אלו קלות, ומשום שעדיין אין הצרה גדולה כל כך.<br>אפשר שאף תעניות של שאר צרות הן בכלל שאר תעניות שנזכרו בתוספתא, ואם כן, שנוי בתוספתא כמו שאמרו בשם רבי יוחנן, שאף בתעניות של שאר צרות אין עוברות ומיניקות מתענות בהן.<br><br>ענין עוברות ומיניקות נזכר בבבלי תענית יד,א.</small><br>• • •
##### הלכה ו
(א)  <big><strong>משנה</strong></big><br><strong>עברו אלו</strong> – שלוש התעניות הראשונות שגזרו בית דין על הציבור, <strong>ולא נענו</strong> – מן השמים, ולא ירדו גשמים<strong>, בית דין גוזרין עוד שלש תעניות על הציבור</strong> – בימי שני וחמישי ושני בשבוע<strong>. אוכלין ושותין מבעוד יום</strong> – בשלוש תעניות אלו מפסיקים לאכול ולשתות מבעוד יום, ומתחילים בתענית משחשכה<strong>, ואסורין במלאכה וברחיצה ובסיכה ובנעילת הסנדל ובתשמיש המיטה</strong> – בימי התענית הללו, שמחמירים בתעניות אלו שלא לעשות בהם דברים שיש בהם תענוג<strong>, ונועלין את המרחצאות</strong> – סוגרים את המרחצאות החמים בימי התענית הללו, שלא יבואו לרחוץ בהם<strong>.</strong><br>• • •
(ב)  <big><strong>תלמוד</strong></big><br>במשנה שנינו, שבתענית ציבור אסורים במלאכה.
ואומרים: אמר <strong>רבי זעורה</strong> (רבי זירא, מגדולי אמוראי ארץ ישראל בדור השלישי) <strong>בשם רב ירמיה</strong> (צריך לומר: בשם אבא בר ירמיה (אמורא בבלי בדור השני והשלישי))<strong>: העושה מלאכה בתענית ציבור כעושה מלאכה ביום הכיפורים</strong> – תענית ציבור היא כיום הכיפורים לענין מלאכה. כשם שאסור לעשות מלאכה ביום הכיפורים, כך אסור לעשות מלאכה בתענית ציבור<strong>. מה טעמא?</strong> – מה המקור בכתוב לדבר זה (לאיסור מלאכה בתענית ציבור)? <strong>- "קדשו צום קראו עצרה"</strong> (יואל ב,טו; וכן שם א,יד) – הנביא יואל קורא לגזור תענית על הצרות שאירעו להם ולהכריז על יום התענית שהוא עצור (מעוכב, מנוע) ממלאכה. מכאן שאסור לעשות מלאכה בתענית ציבור. משמעות "קדשו" מלשון קדושה, על שם האיסורים החלים ביום הצום<strong>.</strong><br><br><small>תענית ציבור היא תענית שמתענים על הגשמים (שלוש שניות ושבע אחרונות) או על שאר צרות. איסור המלאכה בתענית ציבור אינו מן התורה.</small><br>
ושואלים: <strong>והא תני</strong> – והרי שנוי (שנו בברייתא בתוספתא)<strong>: הלילה מותר והיום אסור</strong> – בתענית ציבור, אף על פי שהיא ביום ובלילה שלפניו, היום בלבד אסור במלאכה, אבל הלילה שלפניו מותר במלאכה. ואילו ביום הכיפורים היום והלילה שלפניו אסורים במלאכה, ואם כן, תענית ציבור אינה כיום הכיפורים לענין מלאכה, שלא כדברי אבא בר ירמיה<strong>!</strong>
ומשיבים: <strong>אמר רבי זעורה: קיימה</strong> – העמיד אותה (פירש את הברייתא) <strong>אבא בר ירמיה: "אספו עם"</strong> (יואל ב,טז) <strong>- משעת אסיפת עם</strong> – הנביא קורא לאסוף את העם ביום התענית, כדי לזעוק ולהתפלל אל ה'. איסור עשיית מלאכה ('קראו עצרה') ואסיפת עם ('אספו עם') נזכרו באותו כתוב, ומכאן שיש להשוותם. ולכן, כשאסר הכתוב לעשות מלאכה בתענית ציבור, לא אסר אלא משעת אסיפת עם. כשם שנאספים העם בתענית ציבור ביום ולא בלילה, כך נאסרים במלאכה בתענית ציבור ביום ולא בלילה. ולא השווה אבא בר ירמיה תענית ציבור ליום הכיפורים אלא לענין חומר איסור מלאכה, ולא לענין זמן איסור מלאכה<strong>.</strong><br><br><small><strong>משעת אסיפת עם</strong><br>הירושלמי מקשר בין זמן אסיפת עם לבין חלות איסור המלאכה. חלק ממטרת איסור המלאכה הוא שתהיה נוכחות מירבית של הציבור. איסור המלאכה גורם שהציבור יתפנה מעסקיו ויתאפשר לו להשתתף כולו במעמד התענית. בכך מוסבר מדוע הלילה מותר והיום אסור.<br><br>ב<strong>תוספתא תעניות</strong> א,ה שנו: כל אלו שאמרו (במשנתנו): אוכלים ושותים מבעוד יום, ואסורים במלאכה וברחיצה ובסיכה ובנעילת הסנדל ובתשמיש המיטה - היום אסור במלאכה והלילה מותר. מניין שהיום הולך אחר הלילה? - שנאמר: "לך כנוס את כל היהודים" וגו' (הכוונה לסוף הפסוק: "וצומו עלי" וכו' "שלושת ימים לילה ויום").<br><br><strong>קיימה אבא בר ירמיה</strong><br>הלשון "אמר רבי זעירא: קיימה אבא בר ירמיה" מופיעה גם פעמיים בירושלמי ברכות ב,ב, לאחר שרבי זעירא אמר מימרות בשם אבא בר ירמיה ושאלו עליהן מברייתות. לשון זו מקבילה לנאמר בבבלי בענין זה.<br><br>ב<strong>בבלי תענית</strong> יב,ב אמרו: עברו אלו ולא נענו... ואסורים במלאכה. בשלמא כולהו (רחיצה וסיכה ונעילת הסנדל ותשמיש המטה) - אית בהו תענוג (ולכן נאסרו, כי האיסורים של תענית ציבור נועדו למנוע תענוג), אלא מלאכה - צער הוא! (ומדוע נאסרה?) - אמר רב חסדא אמר רב ירמיה בר אבא: אמר קרא: "קדשו צום קראו עצרה" (יואל א,יד), מה עצרת (חג) אסור בעשיית מלאכה - אף צום אסור בעשיית מלאכה. אי מה עצרת מאורתא (רש"י: איסור מלאכתו מאורתא) - אף צום נמי מאורתא! - אמר רבי זירא: לדידי מיפרשא לי מיניה דרב ירמיה בר אבא: אמר קרא: "אספו זקנים" (יואל א,יד), דומיא דאסיפת זקנים, מה אסיפת זקנים ביום (רש"י: דבלילה כל אחד בביתו, ואינם נאספים) - אף צום (איסור מלאכה בצום) נמי ביום.<br><br>מה שנאמר בירושלמי בשם אבא בר ירמיה, נאמר בבבלי בשם רב ירמיה בר אבא (אמורא בבלי בדור השני).<br><br><strong>"קדשו צום"</strong><br>ב<strong>מדרש תנחומא</strong> (בובר) פרשת 'וירא' סימן מו נאמר: "תקעו שופר בציון" (יואל ב,טו) - תחילה בראש השנה, ואחר כך: "קדשו צום" (שם) - זה יום הכיפורים לאחר עשרה ימים, שבו הקב"ה סולח לעוונותיהם (של ישראל), שנאמר: כי ביום הזה יכפר עליכם" וגו' (ויקרא טז,ל).<br><br>הרי ש"קדשו צום" מוסב גם על יום הכיפורים, ולכן אמרו בירושלמי כאן שתענית ציבור כיום הכיפורים.<br><br>ב<strong>מדרש תהילים</strong> כב,ה נאמר: "לך כנוס את כל היהודים" וגו' "וצומו עלי" (אסתר ד,טז) - מכאן שעיקרו של צום באסיפה, וכן הוא אומר: "קדשו צום קראו עצרה אספו זקנים" (יואל א,יד).<br>• • •<br>מכיון שדובר לעיל באיסור עשיית מלאכה בתענית ציבור, מדברים כאן במנהגים שלא לעשות מלאכה בימים מסוימים. לקטע הבא מקבילה בירושלמי פסחים ד,א.</small>
(ג)  ואומרים: <strong>נשייא דנהגן דלא למיעבד עובדא</strong> (צריך לומר כמו במסירה מהגניזה: עבידא. וב"שרידי הירושלמי" בפסחים: עבידתא) <strong>בפוקי</strong> (בפקי=באפוקי) <strong>שובתא</strong> – נשים שנוהגות שלא לעבוד עבודה (לעשות מלאכה) במוצאי שבת (כל הלילה שאחרי השבת), <strong>- אינו מנהג</strong> – אין זה מנהג שראוי לנהוג, ויש לבטלו, שיש בו תוספת מופרזת על המחויב מצד הדין<strong>,</strong> אבל נשים שנוהגות שלא לעשות מלאכה במוצאי שבת רק <strong>עד דיתפני</strong> (ב"שרידי הירושלמי": דיִפנה) <strong>סידרא</strong> – עד שיתפנה בית הכנסת (יצאו הציבור מבית הכנסת לאחר תפילת ערבית של מוצאי שבת); פירוש אחר: עד שיתפנה ה"סדר" (תיגמר קריאת סדרת פסוקים לאחר תפילת ערבית של מוצאי שבת), <strong>- מנהג</strong> – הרי זה מנהג שראוי לנהוג, אף על פי שיש בו תוספת על המחויב מצד הדין<strong>.</strong><br><br><small><strong>סידרא</strong> - בית כנסת<br>בירושלמי 'סידרא' פירושו: בית כנסת. "ירושלמי כפשוטו" (שבת ו,ב): בשומרונית 'סדר' פירושו: אסף, כנס. ולפי זה, 'סידרא' – כנסת, כנישתא.<br><br><strong>סידרא</strong> - סדרת פסוקים<br>לאחר תפילת ערבית של מוצאי שבת היו קוראים סדרת פסוקים ("סידרא") ומתרגמים אותם, ולאחריהם היו אומרים סדרת פסוקי קדושה ("קידושא דסידרא", סדר קדושה) ומתרגמים אותם.<br><br><strong>במוצאי שבת אחר הסדר</strong><br>ב<strong>בראשית רבה</strong> סג,ח נזכר: באפוקי שבתא בתר סידרא.<br><br>וב<strong>פסיקתא רבתי</strong> פרשה כג וב<strong>מדרש תנחומא</strong> פרשת 'כי תישא' סימן לג נאמר: ...אמר לו: ומה מלאכה יש אצלכם (אצל יורדי גיהינום בימות החול)? - אמר לו: כל ימות השבת אנו נידונים, ובשבת אנו נינוחים (אינם נידונים), ובמוצאי שבת (אינם נידונים) עד שהסדרים שולמים (נשלמים). וכשהסדרים שולמים, מלאך אחד יש ושמו דומה, שהוא ממונה על הנשמות, בא ונוטל נשמות של אותם האנשים ומקלען לארץ. הדא היא דכתיב: "ארץ עיפתה כמו אופל צלמות ולא סדרים" (איוב י,כב), מהו "צלמות"? - צאו למות, ששלמו סדרים.<br>וב<strong>אוצר המדרשים</strong> עמוד תנ נאמר: כשנכנס שבת, מלאך הממונה על הנפשות דומה שמו מכריז ואומר: צאו מגיהינום, ומתיר אותם, ואינן נידונין בשבת. וכשישראל אומרים קדושה במוצאי שבת, דומה מכריז ואומר: "צלמות" - צאו ובואו למות אותם שאין אומרים סדר קדושה, "ולא סדרים" - ולא ישראל שאומרים סדר קדושה. ולכך חייבים כל ישראל לומר סדר קדושה במוצאי שבת.</small><br>• • •<br>נשים שנוהגות שלא לעשות מלאכה <strong>בתרייא ובחמשתא</strong> – ביום שני וביום חמישי (כל היום) <strong>- אינו מנהג</strong> – אין זה מנהג שראוי לנהוג<strong>,</strong> אבל נשים שנוהגות שלא לעשות מלאכה ביום שני וביום חמישי רק <strong>עד דיתפני</strong> (במסירה מהגניזה וב"שרידי הירושלמי": דתיפנה) <strong>תעניתא</strong> – עד שתתפנה התענית (תיגמר אמירת הסליחות והתחנונים של תענית היחידים ביום שני וביום חמישי), <strong>- מנהג</strong> – הרי זה מנהג שראוי לנהוג<strong>.</strong><br><br><small><strong>שני וחמישי</strong><br>ב<strong>תוספתא תעניות</strong> ב,ד שנו: יום שני וחמישי הוחדו לתענית ציבור ("תוספתא כפשוטה": יש גרסה: "יום שני וחמישי יחיד יושב בתענית ציבור" (היחידים מתענים לשם הציבור). בארץ ישראל נהגו להתענות בכל יום שני וחמישי, והכוונה בתוספתא כאן ליום שני וחמישי של כל השנה, שבהם היו היחידים מתענים). מה בין תענית ציבור לתענית יחיד (תענית היחידים)? - ...תענית ציבור אסורים במלאכה, מה שאין כן בתענית יחיד...<br><br>ובגמרא של סוף <strong>מגילת תענית</strong> נאמר: גזרו רבותינו שיהיו מתענים בשני ובחמישי מפני שלושה דברים: על חורבן הבית, ועל התורה שנשרפה, ועל חרפת השם.<br><br>וב<strong>מסכת סופרים</strong> כא,א נאמר: התלמידים (היחידים שבתוספתא) מתענים בשני ובחמישי, מפני חילול השם ומפני כבוד תורה שנשרפה.<br><br>וב<strong>בראשית רבה</strong> עו,ג נאמר: רבנין אמרי: "אם יבוא עשו אל המחנה האחת והיכהו" - אלו אחינו שבדרום (בדרום ארץ ישראל), "והיה המחנה הנשאר לפליטה" - אלו אחינו שבגולה (בבבל). אמר רבי הושעיה: אף על פי כן (שנשארו אחינו שבגולה לפליטה), היו מתענים עליהם בשני ובחמישי (שהיו צריכים רחמים).<br><br>וב<strong>מדרש תנחומא</strong> (בובר) פרשת 'וירא' סימן טז נאמר: ומניין סמכו הדורות שיהיו מתענים בשני ובחמישי? - אלא כשעשו ישראל אותה מעשה (העגל), עלה משה בחמישי וירד בשני, לכך התקינו חכמים שיהיו מתענים בשני ובחמישי כעלייתו של משה וכירידתו.</small><br>• • •<br>נשים שנוהגות שלא לעשות מלאכה <strong>ביומא דערובתא</strong> – בערב שבת (ביום שישי כל היום) <strong>- אינו מנהג</strong> – אין זה מנהג שראוי לנהוג<strong>,</strong> אבל נשים שנוהגות שלא לעשות מלאכה בערב שבת רק <strong>מן מנחה</strong> (מנחתא) <strong>ולעיל</strong> – מן המנחה ולמעלה (מתשע שעות ומחצה של היום והלאה), <strong>- מנהג</strong> – הרי זה מנהג שראוי לנהוג<strong>.</strong><br><br><small><strong>מלאכה בערב שבת ובמוצאי שבת</strong><br>ב<strong>בבלי פסחים</strong> נ,ב אמרו: תניא: העושה מלאכה בערבי שבתות ובערבי ימים טובים מן המנחה (רש"י: תשע שעות ומחצה) ולמעלה, ובמוצאי שבת (רש"י: משום כבוד שבת, שמוסיפים מחול על הקודש) ובמוצאי יום טוב ובמוצאי יום הכיפורים, ובכל מקום שיש שם נדנוד עברה (רש"י: רמז עברה), לאתויי תענית ציבור (רש"י: אסור במלאכה, כשהיו מתענים על הגשמים) - אינו רואה סימן ברכה לעולם.<br><br>לפי רש"י, מוצאי שבת שאמרו בברייתא הוא בתוספת שמוסיפים מחול על הקודש, שיש בה איסור מלאכה מצד הדין, ותענית ציבור שאמרו הוא בשלוש שניות ושבע אחרונות של גשמים, שיש בהן איסור מלאכה מצד הדין.<br>אבל לפי ראשונים (ראה ר"מ המאירי פסחים נ,ב), מוצאי שבת שאמרו בברייתא הוא במה שנהגו להאריך בתוספת שמוסיפים מחול על הקודש, כמו שאמרו בירושלמי, שאין בו איסור עשיית מלאכה אלא מתורת מנהג, ותענית ציבור שאמרו הוא בשאר תעניות שאין בהם איסור מלאכה מצד הדין.<br><br>הבבלי והירושלמי נחלקו בערב שבת מן המנחה ולמעלה, שלפי הבבלי אסור לעשות בו מלאכה מצד הדין, ואילו לפי הירושלמי, לא אסור לעשות בו מלאכה מצד הדין, אלא שנהגו נשים שלא לעשות בו מלאכה.</small><br>• • •<br>נשים שנוהגות שלא לעשות מלאכה <strong>ביומא דירחא</strong> – ביום החודש (בראש חודש) <strong>- מנהג</strong> – הרי זה מנהג שראוי לנהוג. אין איסור מלאכה בראש חודש, הואיל ואינו קרוי "מקרא קודש", אבל הנשים נהגו שלא לעשות מלאכה בראש חודש<strong>.</strong><br><br><small><strong>מלאכה בראש חודש</strong><br>לענין מלאכה בראש חודש ראה בבלי שבת כד,א, מגילה כב,ב וחגיגה יח,א.<br><br>ב<strong>פרקי דרבי אליעזר</strong> פרק מד נאמר: שמעו הנשים ולא קיבלו עליהן ליתן נזמיהן לבעליהן (לצורך עשיית העגל), ונתן הקב"ה שכרן של נשים בעולם הזה, שהן משמרות ראשי חודשים.<br><br>בשמואל א כ,יט קרוי ערב ראש חודש "יום המעשה" (יום חול), הרי שראש חודש אינו יום המעשה (השווה יחזקאל מו,א), ומכאן שבימי המקרא היו נוהגים בראש חודש כביום שמחה וחג ולא היו עושים בו מלאכה. ואפשר שבזמן שבית המקדש היה קיים היו אסורים במלאכה, משום שבראש חודש הקריבו קורבן מוסף.</small><br>• • •<br><strong>אמר רבי זעורה: נשייא דנהגן דלא למישתייא מן דאב עליל</strong> – נשים שנוהגות שלא למתוח את חוטי השתי (החוטים העוברים לאורך האריג) במכונת האריגה משנכנס (הגיע, התחיל) אב (מראש חודש אב) <strong>- מנהג</strong> – הרי זה מנהג שראוי לנהוג<strong>, שבו פסקה אבן שתייה</strong> – משום שבחודש אב חרב בית המקדש, שנבנה על אבן השתייה, שממנה נשתה (נמתח) העולם בבריאתו. הפסקת מתיחת חוטי השתי היא רמז להפסקת אבן השתייה (המתיחה)<strong>. מה טעמא?</strong> – מה המקור בכתוב לדבר זה (להפסקת אבן השתייה)? <strong>- "כי השתות יהרסון"</strong> (תהילים יא,ג) – הכתוב מדבר, על פי מדרש חכמינו, בחורבן בית המקדש, ומתאר את החורבן כהרס אבן השתייה ("השתות")<strong>.</strong><br><br><small><strong>שתי ואבן שתייה</strong><br>ב<strong>ירושלמי שבת</strong> ז,ב אמרו: הדא איתתא כד משתייא (מותחת את חוטי השתי) בקוביה (בכיסא אריגה) - (חייבת) משום מיסכת (המסך - המותח את חוטי השתי בכיסא האריגה מכובד העליון לכובד התחתון).<br><br>"שתי" משמעו: יסוד. חוטי האורך קרויים "שתי", משום שהם היסוד של האריגה, שאורגים לתוכם את חוטי הרוחב הקרויים "ערב", לשון ערבוב, משום שמערבים אותם בחוטי האורך.<br><br>ב<strong>תוספתא יומא</strong> ב,יד שנו: אבן היתה שם מימות נביאים הראשונים ושתייה נקראת. רבי יוסה אומר: ממנה נשתה (נמתח, והוא מלשון "שתי") העולם.<br>וב<strong>ירושלמי יומא</strong> ה,ג (ועוד) אמרו: למה נקרא שמה אבן שתייה? - שממנה הושתה (נמתח) העולם (שממנה התחיל הקב"ה לברוא את העולם, ששם הוא טבור הארץ, ומשם נמתחה כל הארץ, ועליה נבנה בית המקדש).<br><br>וב<strong>בבלי חגיגה</strong> יב,א אמרו: אמר רב יהודה אמר רב: בשעה שברא הקב"ה את עולמו, היה מרחיב והולך כשתי פקעיות של שתי (כריכות של חוטים שמותחים אותם האורגים בשתי של האריג, שהעולם נברא מן האמצע, ומשם נמתח והלך לצדדים), עד שגער בו הקב"ה והעמידו (שלא יהא הולך ומתפשט עד אין סוף).<br>וב<strong>בראשית רבה</strong> י,ג נאמר: כיצד ברא הקב"ה את עולמו? - אמר רבי יוחנן: נטל הקב"ה שתי פקעיות, אחת של אש ואחת של שלג, ופתכן (ערבבן) זו בזו (ונעשו פקעת אחת), ומהן נברא העולם (שהעולם נברא מן האמצע).<br><br>וב<strong>בבלי סנהדרין</strong> כו,ב אמרו: "כי השתות ייהרסון צדיק מה פעל" (תהילים יא) - אילו בית המקדש ייהרס, צדיק מה פעל? דתנן: אבן היתה שם מימות נביאים הראשונים, ושתייה היתה נקראת.<br>וב<strong>מדרש תהילים</strong> יא,ב אמרו: "כי השתות ייהרסון צדיק מה פעל" - אם אבן שתייה, שממנה הושתת העולם, עמדו רשעים עליה ופיגרו (הרסו, השביתו, ביטלו) אותה, אתה צדיק העולם מה הנאה יש לך בעולמך ובפעולתך?</small><br>• • •
(ד)  <strong>אמר רבי חיננא</strong> (ב"שרידי הירושלמי": חנינה)<strong>: כל הדברים מנהג</strong> – כל הדברים שאנשים נוהגים הם מנהגים שראויים לנהוג. רבי חיננא חלוק על מה שאמרו לעיל, שיש דברים שנשים נוהגות שאינם מנהג<strong>.</strong><br>• • •<br>ומספרים: <strong>אעין דשיטין הוון במגדל צבעייא</strong> – עצים של שיטים היו במגדל צבעייא (מגדל הצובעים, על שם תושביה שעסקו בצביעה. אולי היא מגדל, סמוך לחוף הכינרת בסביבות טבריה)<strong>. אתון ושאלון לרבי חנניה חברהון דרבנן</strong> – באו (אנשי מגדל צבעייא) ושאלו את רבי חנניה חברם של החכמים (אמורא בדור השלישי)<strong>: מהו מיעבד בהון עבידא?</strong> – מה הוא הדין (האם מותר) לעשות בהם (בעצים) מלאכה? (האם מותר להשתמש בהם או לעשות בהם סחורה? אבותינו נהגו שלא לעשות בהם מלאכה, משום שהעצים הללו שימשו למלאכת הקודש של המשכן שהיה במדבר. אנו מה אנו?) <strong>- אמר לון</strong> – אמר להם<strong>: מכיון שנהגו אבותיכם בהם</strong> (בעצים) <strong>באיסור, אל תשנו מנהג אבותיכם נוחי נפש</strong> (שנחה נפשם, נפטרו)<strong>.</strong><br><br><small><strong>עצי שיטים למשכן</strong><br>ב<strong>בראשית רבה</strong> צד,ד וב<strong>שיר השירים רבה</strong> פרשה א נאמר: "וייסע ישראל וכל אשר לו ויבוא בארה שבע" (בראשית מו,א) - להיכן הלך (למה הלך לשם)? - אמר רב נחמן: שהלך לקוץ ארזים (עצי שיטים למשכן) שנטע אברהם זקנו בבאר שבע, היך מה דאת אמר: "וייטע אשל בבאר שבע" (בראשית כא,לג). אמר רבי לוי: ממגדל צבעייא קצצום (יעקב ובניו) והביאום עימהם למצרים, ולא נמצא בהם לא קשר (חיבור) ולא פקע (בקיע, סדק). אעין דשיטים הוו במגדלא, והיו נוהגים בהם איסור משום קדושת הארון (כיון שנעשה מהם הארון, לא רצו להשתמש בהם תשמיש חול). אתון ושאלון לרבי חנניה חברהון דרבנן. אמר להם: אל תשנו ממנהג אבותיכם.<br><br>וב<strong>מדרש תנחומא</strong> פרשת 'תרומה' סימן ט נאמר: מהיכן היו הקרשים (למשכן)? - יעקב אבינו נטע אותם בשעה שירד למצרים. אמר לבניו: בני, עתידים אתם להיגאל מכאן, והקב"ה עתיד לומר לכם משאתם נגאלים: עשו לי משכן, אלא עמדו ונטעו ארזים, שבשעה שיאמר לכם לעשות לו משכן, יהיו הארזים מצויים בידכם. מיד עמדו ונטעו ארזים.<br><br><strong>אל תשנו מנהג אבותיכם נוחי נפש</strong><br>ב<strong>ירושלמי עירובין</strong> ג,ח אמרו: רבי יוסי מישלח כתיב (שלח וכתב) להון: אף על פי שכתבנו לכם סדרי מועדות, אל תשנו מנהג אבותיכם נוחי נפש.<br>וב<strong>ירושלמי פסחים</strong> ד,א אמרו: בני מישא (יישוב בגליל הלבנוני וקרוב לים התיכון) קיבלו עליהם שלא לפרש (להפליג) בים הגדול. אתון שאלון לרבי, אמרין ליה: אבותינו נהגו שלא לפרש בים הגדול. אנו מה אנו? - אמר להם: מכיון שנהגו בהם אבותיכם באיסור, אל תשנו מנהג אבותיכם נוחי נפש.<br><br><strong>נוחי נפש</strong><br>נשמותיהם של הצדיקים לאחר מותם נתונות באוצר וגנוזות תחת כיסא הכבוד. כך אמרו חכמינו על סמך הפסוק: "והיתה נפש אדוני צרורה בצרור החיים את ה' אלוהיך" (שמואל א כה,כט). הרי שנפשם של הצדיקים נחה בצרור החיים, ומכאן הלשון "נוחי נפש".</small><br>• • •<br>ואומרים: אמר <strong>רבי לעזר</strong> (רבי אלעזר בן פדת, אמורא בדור השני) <strong>בשם רבי אבון</strong> (רבין, אמורא בדור השלישי והרביעי (פעמים אמר רבי אבון בשם רבי אלעזר, ופעמים אמר רבי אלעזר בשם רבי אבון, שכן שניהם היו באותה תקופה))<strong>: כל דבר שהוא מותר</strong> (הגרסה במקבילה וב"שרידי הירושלמי" בפסחים ובמסירה מהגניזה: כל דבר שאינו יודע בו שהוא מותר) <strong>והוא טועה</strong> (ב"שרידי הירושלמי": נוהג) <strong>בו באיסור</strong> – שהוא נוהג בדבר זה באיסור משום שאינו יודע שהוא מותר, <strong>- נשאל ומתירין לו</strong> – אם שאל לחכמים שיתירו לו דבר זה, מתירים לו את הדבר, שמנהג בטעות אינו מנהג<strong>. וכל דבר שהוא יודע בו שהוא מותר והוא נוהג בו באיסור</strong> – שהוא נוהג בדבר זה באיסור משום שמחמיר בו, <strong>- נשאל ואין מתירין לו</strong> – אם שאל לחכמים שיתירו לו דבר זה, אין מתירים לו את הדבר, שמנהג הוא, ואסור לו לבטלו<strong>.</strong><br><br><small>עד כאן המקבילה בירושלמי פסחים.<br>• • •<br>לקטעים הבאים מקבילות בירושלמי יומא ח,א.</small>
(ה)  במשנה שנינו, שבתעניות השניות (וכן בתעניות האחרונות) של גשמים אסורים <strong>ברחיצה.</strong> גם תשעה באב ויום הכיפורים אסורים ברחיצה.
ואומרים: אמר <strong>זעורה בר חמא</strong> (בדור השני לאמוראים) בשם <strong>יוסה בריה דרבי יהושע בן לוי</strong> (בנו של רבי יהושע בן לוי) שאמר <strong>בשם רבי יהושע בן לוי</strong> (אמורא ארץ ישראלי בדור הראשון)<strong>: בתענית ציבור מרחיץ</strong> (רוחץ) <strong>ידיו ופניו ורגליו כדרכו</strong> – שבתענית ציבור לא אסרו אלא רחיצת כל גופו, אבל פניו ידיו ורגליו - מותר<strong>, בתשעה באב מרחיץ ידיו ומעבירן</strong> (את ידיו) <strong>על פניו</strong> – כדי להרטיב את פניו בידיו, ואינו רוחץ פניו כדרכו, שלענין רחיצה תשעה באב חמור מתענית ציבור<strong>, ביום הכיפורים מרחיץ ידיו ומקנחן במפה</strong> – מנגב את ידיו במטפחת (מגבת), <strong>ומעביר את המפה על פניו</strong> – כדי ללחלח את פניו במפה, ואינו מעביר את ידיו על פניו, שיום הכיפורים חמור מתשעה באב<strong>.</strong><br><br><small>ב<strong>בבלי תענית</strong> יג,א אמרו: כשאמרו (רש"י: גבי תענית ציבור) אסור ברחיצה - לא אמרו אלא כל גופו, אבל פניו ידיו ורגליו - מותר.<br>ב<strong>בבלי יומא</strong> עח,א אמרו: זעירא בר חמא אושפיזכניה (בעל אכסניה) דרבי אמי ורבי אסי ורבי יהושע בן לוי ודכולהו רבנן דקיסרי הוה, אמר ליה לרב יוסף בריה דרבי יהושע בן לוי: בר אריא, תא אימא לך מילתא מעליתא דהוה עביד אבוך. מטפחת היתה לו (לרבי יהושע בן לוי). ערב תשעה באב שורה אותה במים, ולמחר מקנח בה פניו ידיו ורגליו. ערב יום הכיפורים שורה אותה במים ועושה אותה כמין כלים נגובים (שהיה סוחטה, והיתה מתנגבת כל הלילה, שלא יבוא לידי איסור סחיטה), ולמחר מעבירה על גבי עיניו.</small><br>
ומספרים: <strong>רבי יונה</strong> (מגדולי אמוראי ארץ ישראל בדור הרביעי) <strong>תרי מרטוטה ויהב ליה תחות כדה</strong> – שרה (במים בערב יום הכיפורים) סמרטוט (מטלית, מטפחת) ונתן אותו תחת כד (כלי חרס), כדי שייסחטו המים מהסמרטוט מחמת כובד הכד, וביום הכיפורים העביר את הסמרטוט הלח על פניו או על עיניו. אבל מטפחת שרויה במים שלא נסחטה אסור להעביר ביום הכיפורים על פניו או על עיניו משום סחיטה, שאסור לסחוט ביום הכיפורים<strong>.</strong><br><br><small>רבי יונה נהג כפי שנהג רבי יהושע בן לוי על פי הבבלי.</small><br>
ושואלים (על מה שאמרו בשם רבי יהושע בן לוי): <strong>והא תני</strong> – והרי שנוי (שנו ברייתא)<strong>: אין בין תשעה באב לתענית ציבור אלא איסור מלאכה במקום שנהגו!</strong> – אין הבדל ביניהם אלא בענין זה, שבמקום שנהגו לעשות מלאכה בתשעה באב - עושים, שכן בתשעה באב לא נאסרה מלאכה, אלא שיש מקומות שנהגו שלא לעשות מלאכה משום אבלות, אבל בתענית ציבור נאסרה מלאכה. הרי שלכל שאר הדברים תשעה באב ותענית ציבור שווים, שלא כרבי יהושע בן לוי, שעל פי דבריו, לענין רחיצה תשעה באב חמור מתענית ציבור! אין משיבים על שאלה זו.<br><br><small>ב<strong>בבלי פסחים</strong> נד,ב אמרו: אמר רבי אלעזר: אסור לו לאדם שיושיט אצבעו במים בתשעה באב, כדרך שאסור להושיט אצבעו ביום הכיפורים. מיתיבי: אין בין תשעה באב לתענית ציבור (רש"י: קא סלקא דעתך בין להקל בין להחמיר, אלמא: לא חמיר תשעה באב מתענית ציבור) אלא שזה אסור בעשיית מלאכה, וזה מותר בעשיית מלאכה במקום שנהגו. הא לכל דבריהם - זה וזה שווים. ואילו גבי תענית ציבור תניא: כשאמרו אסור ברחיצה - לא אמרו אלא כל גופו, אבל פניו ידיו ורגליו - לא! - אמר רב פפא: תנא קולי קולי קתני (רש"י: כל הני 'אין בין' - חד תנא אמרינהו, וקולי קולי נקט... וסיפא תנא אין תשעה באב קל מתענית ציבור אלא לענין מלאכה, ובחומרי דחמיר תשעה באב מתענית ציבור - לא איירי הכא, דתידוק מינה זה וזה שווים, ולעולם לענין רחיצה תשעה באב חמיר).<br><br>גם בבבלי שאלו מאותה הברייתא, כמו ששאלו בירושלמי. אלא שבבבלי השיבו, שלא כמו בירושלמי.<br><br><strong>מה בין תשעה באב לתענית ציבור?</strong><br>ב<strong>בבלי תענית</strong> יג,א אמרו: אמר רב חסדא: כל שהוא משום אבל (רש"י: כל תענית שאסרו חכמים רחיצה משום אבל), כגון תשעה באב (רש"י: שהוא משום אבלות חורבן) ואבל (רש"י: אבל ממש שמתו לפניו, דאית ליה צערא טובא), - אסור בין בחמים בין בצונן. כל שהוא משום תענוג (רש"י: שמצטערים ואוסרים עצמם בתענוג), כגון תענית ציבור, - בחמים אסור, בצונן מותר.<br>ו<strong>שם</strong> יג,ב אמרו: והלכתא: אבל אסור לרחוץ כל גופו כל שבעה בין בחמים בין בצונן. אבל פניו ידיו ורגליו, בחמים - אסור, בצונן - מותר.<br><br>בבבלי מבחינים בין תשעה באב לתענית ציבור. איסור הרחיצה בתענית ציבור נועד למנוע תענוג, ואילו איסור הרחיצה בתשעה באב נועד לגרום תחושה של אבלות. משום כך בענין רחיצה בצונן יש הבדל בין תענית ציבור לתשעה באב (בתשעה באב - אסור, בתענית ציבור - מותר).<br><br>איסור המלאכה בתענית ציבור מיועד לאפשר השתתפות מירבית של הציבור במעמד התענית. משום כך גם בענין מלאכה יש הבדל בין תענית ציבור לתשעה באב (בתשעה באב - מותר, בתענית ציבור - אסור).<br>אבל בענינים אחרים אין הבדל ביניהם.</small><br>• • •<br>ובענין רחיצה ביום הכיפורים שנו ברייתא: <strong>היה הולך אצל רבו</strong> – ללמוד תורה, <strong>או אצל בתו</strong> – לבקרה, <strong>ועבר בים או בנהר</strong> – ונשטפו רגליו במים<strong>, אינו חושש</strong> – אין לו לדאוג שמא יש בזה איסור רחיצה, שכן זה מותר, שאין האיסור אלא כשמתכוון להנאה ולתענוג<strong>. ניטנפו</strong> (נתלכלכו) <strong>רגליו, מטבילן במים</strong> – ביום הכיפורים, כדי לנקותן, <strong>ואינו חושש</strong> – אין לו לדאוג שמא יש בזה איסור רחיצה, שכן זה מותר<strong>.</strong><br>
ואומרים: <strong>הורי רבי בא</strong> (רבי אבא, אמורא בדור השלישי) <strong>כהין</strong> (=כְּהָהֵן) <strong>תנייא</strong> – הורה (פסק הלכה) רבי אבא כמו זה התנא (כמו התנא בברייתא שאמר, שאם ניטנפו רגליו, מטבילן במים)<strong>. הורי רבי אחא</strong> (אמורא ארץ ישראלי בדור הרביעי)<strong>, בבא מן הדרך והיו רגליו קיהות</strong> (רפות, חלשות) <strong>עליו</strong> – מטורח הדרך<strong>, שמותר להרחיצם במים</strong> – ביום הכיפורים, כדי לחזקן, שאם התירו מפני הטינוף, כל שכן שיש להתיר בשיש קצת צער<strong>.</strong><br><br><small><strong>רחיצה ביום הכיפורים</strong><br>ב<strong>תוספתא יומא</strong> ד,ה שנו (לגבי יום הכיפורים): רבן שמעון בן גמליאל אומר: אם היו ידיו / רגליו מלוכלכות בטיט ובצואה, מדיחן במים, כדי שלא יטנפו את כליו (בגדיו). היה הולך להקביל פני אביו, פני רבו, פני תלמידו, עובר כדרכו בים ובנהר, אפילו עד צווארו, ואינו חושש.<br>וב<strong>בבלי יומא</strong> עז,ב אמרו (לגבי יום הכיפורים): תנו רבנן: אסור לרחוץ מקצת גופו ככל גופו, ואם היו ידיו מלוכלכות בטיט ובצואה - רוחץ (את המקום המלוכלך) כדרכו ואינו חושש (רש"י: משום רחיצה). תנו רבנן: ההולך להקביל פני אביו או פני רבו או פני מי שגדול ממנו - עובר עד צווארו במים, ואינו חושש.<br><br>הדין של ניטנפו ידיו / רגליו מוסכם בירושלמי כאן ובבבלי, אלא שבברייתא שבירושלמי כאן ושבבבלי לא תלו את הטעם בלכלוך כליו (בגדיו), שלא כמו בברייתא שבתוספתא.<br><br>ב<strong>ירושלמי ברכות</strong> ב,ו ו<strong>מועד קטן</strong> ג,ה אמרו: הדא דאת אמר (שאבל בימי אבלו אסור ברחיצה) - ברחיצה שהיא של תענוג, אבל ברחיצה שאינה של תענוג (כגון לרפואה) - מותר (ברחיצה). כהדא דשמואל בר אבא עלו בו חטטים (אבעבועות בראשו, כשהיה אבל), אתון שאלון לרבי יסא: מהו דיסחי? (האם מותר ברחיצה?) - אמר לון: [יסחי (ירחץ).] (ומוכיחים מזה שאבל מותר ברחיצה שאינה של תענוג:) ואין לא סחי, מיית הוא?! (וכי זה שעלו בו חטטים, אם אינו רוחץ, מת הוא?!) אין כיני (אם כן היא, שאם אינו רוחץ, מת הוא) אפילו בתשעה באב (מותר ברחיצה, משום סכנה), אין כיני (אם כן היא, שאם אינו רוחץ, מת הוא) אפילו ביום הכיפורים (מותר ברחיצה, משום סכנה. אלא שזה שעלו בו חטטים, אם אינו רוחץ, אינו מת, ואף על פי כן ירחץ כשהוא אבל, ומכאן שאבל מותר ברחיצה שאינה של תענוג).<br><br>מהירושלמי שם משמע, שרחיצה שאינה של תענוג אסורה ביום הכיפורים. ברם לפי הירושלמי כאן וביומא, רחיצה שאינה של תענוג מותרת ביום הכיפורים. ונראה שבירושלמי שם לא נתכוונו לומר אלא שאף אם רחיצה שאינה של תענוג אסורה בתשעה באב וביום הכיפורים, באבל מותרת היא, שאבל קל הוא.<br><br><strong>הולך אצל בתו</strong><br>ב<strong>משנה עירובין</strong> ג,ה מצאנו שאדם הולך אצל רבו בשבת, ושם ח,ה מצאנו שאדם הולך לשבות אצל בתו. ונקטו במשנה שם בתו דוקא ולא בנו (בבלי עירובין פו,א), משום שדיברו בהווה, שדרכו של אדם ללכת אצל בתו יותר מאצל בנו (ראה "מגיד משנה" על רמב"ם עירובין ד,יג), או שדרכה של בת כשנישאת לאיש ללכת אחרי בעלה ולדור בביתו, אבל דרכו של בן אף כשנושא אישה לדור בבית אביו. וגם כאן נקטו בתו ולא בנו משום כך.</small><br>• • •<br>כיון שאמרו שהקלו להולך בדרך בענין רחיצה, אומרים שהקלו להולך בדרך בענין נעילת הסנדל:
<strong>תני</strong> – שנוי (שנו ברייתא במסכת שמחות ה,יב)<strong>: אבל</strong> (מתאבל על אחד מקרוביו שמת) <strong>ומנודה</strong> (מורחק מתוך הציבור, שנידוהו חכמים) – שהאבל בימי אבלו והמנודה בימי נידויו אסורים בנעילת הסנדל, <strong>שהיו מהלכין בדרך</strong> – חוץ לעיר, <strong>- מותרין בנעילת סנדל</strong> – משום שאינם מתכוונים לתענוג, אלא שלא יינגפו רגליהם מחמת הדרך<strong>,</strong> אבל <strong>לכשיבואו לעיר - יחלוצו</strong> – יסירו את נעליהם<strong>. וכן</strong> (כך הוא הדבר) <strong>בתשעה באב, וכן בתענית ציבור</strong> – שאסורים בנעילת הסנדל<strong>.</strong><br><br><small>ברייתא זו הובאה גם בירושלמי ברכות ב,ו ומועד קטן ג,ה לענין אבל, אלא שכשהעתיקו אותה לשם, העתיקו בטעות גם את הקטע שלפניה "הורי רבי בא... הורי רבי אחא...".<br><br>ב<strong>תוספתא תעניות</strong> א,ו שנו: כל אלו שאמרו (במשנתנו) אסורים בנעילת הסנדל - יוצא מן הכרך - נועל, הגיע לכרך - חולץ. וכן אתה אומר במנודה ובאבל.<br>וב<strong>בבלי תענית</strong> יג,א אמרו: וכשאמרו (רש"י: גבי תענית ציבור) אסור בנעילת הסנדל - לא אמרו אלא בעיר, אבל בדרך - מותר. הא כיצד? - יצא לדרך (רש"י: חוץ לעיר) - נועל, הגיע לעיר - חולץ. וכן אתה מוצא במנודה ובאבל.<br>וראה בבלי מועד קטן טו,ב.<br><br>בירושלמי ובמסכת שמחות נאמרה הלכה זו בעיקרה באבל ובמנודה, והוסיפו שכן הוא גם בתשעה באב ובתענית ציבור. ובתוספתא ובבבלי נאמרה הלכה זו לענין תענית ציבור, והוסיפו שכן הוא גם במנודה ובאבל.</small><br>• • •
(ו)  במשנה שנינו, שבתעניות השניות (וכן בתעניות האחרונות) של גשמים אסורים <strong>בסיכה.</strong> גם תשעה באב ויום הכיפורים אסורים בסיכה.<br><br><small>הקטע הבא הועתק מהירושלמי מעשר שני ב,א לשבת ט,ד וליומא ח,א ולכאן.<br>ב<strong>משנה מעשר שני</strong> ב,א שנו: מעשר שני ניתן לאכילה ולשתייה ולסיכה.<br>ב<strong>משנה שבת</strong> ט,ד שנו: מניין לסיכה שהיא כשתייה ביום הכיפורים (שאסור לסוך את הגוף ביום הכיפורים כשם שאסור לשתות בו)? - אף על פי שאין ראיה לדבר, (אבל יש) זכר לדבר (מעין רמז ואסמכתא), שנאמר: "ותבוא כמים בקרבו וכשמן בעצמותיו" (תהילים קט,יח) (הרי שהושוותה סיכת שמן לשתיית מים).<br>ב<strong>משנה יומא</strong> ח,א שנו: יום הכיפורים אסור באכילה ובשתייה וברחיצה ובסיכה...</small><br>
הקטע הבא שהועתק מהירושלמי מעשר שני ב,א הוא סופה של סוגיה ערוכה שם, וכך אמרו שם: מעשר שני ניתן לאכילה כו'. ניתן לאכילה - שכתוב בו אכילה ("ואכלת לפני ה' אלוהיך במקום אשר יבחר לשכן שמו שם מעשר דגנך תירושך ויצהרך" (דברים יד,כג)), לשתייה - שהשתייה בכלל אכילה. מניין שהשתייה בכלל אכילה? ... אית דבעי משמע (יש שרוצה ללמוד שהשתייה בכלל אכילה) מן הדא (מן הכתוב הזה בעניין האוכל מעשר שני מחוץ לחומת ירושלים): "לא תוכל לאכול בשעריך מעשר דגנך ותירושך ויצהרך" (דברים יב,יז) - "ותירושך" זה היין (שתייה), "ויצהרך" זו סיכה (של שמן), והתורה קראה אותה (את השתייה) אכילה (שנאמר: "לאכול"). ואינו מחוור (אינו ברור הלימוד מן הכתוב הזה שסיכה כשתייה, שאין סיכה כשתייה מן התורה אלא מדברי חכמים, ואין הלימוד הזה אלא אסמכתא). אין תימר (אם תאמר) מחוור הוא, ילקו עליו חוץ לחומה (הסך שמן של מעשר שני חוץ לחומה ילקה על הלאו הזה, כמי שאכל ושתה מעשר שני חוץ לחומה, ומכיון שהסך אינו לוקה, הרי שאינו ברור הלימוד מן הכתוב הזה שסיכה כשתייה) ... מניין שאינו מחוור (שאינו ברור הלימוד מן הכתוב הזה שסיכה כשתייה)? - כהדא דתני -<br>
<strong>כהדא דתני</strong> – כזאת (ההלכה) ששנויה (בברייתא)<strong>: בשבת - בין סיכה שהיא של תענוג</strong> – להנאה, <strong>בין סיכה שאינה של תענוג</strong> – אלא שהיא צורך הכרחי, כגון להעביר זוהמה או ריח רע, או לרפואה, <strong>- מותר</strong> – שבשבת מותר לסוך אפילו לרפואה בדבר שרגילים לסוך בו אפילו בריאים, ואין אסור לסוך אלא בדבר שאין רגילים לסוך בו אלא לרפואה (ראה משנה שבת יד,ד)<strong>. ביום הכיפורים - בין סיכה שהיא של תענוג בין סיכה שאינה של תענוג - אסור. בתשעה באב ובתענית ציבור - סיכה שהיא של תענוג - אסור, שאינה של תענוג - מותר</strong> – שלא החמירו בתשעה באב ובתענית ציבור כמו ביום הכיפורים. מכאן שאין סיכה כשתייה מן התורה, שבתשעה באב ובתענית ציבור כל שתייה אסורה, וסיכה יש שמותרת, שאם היתה סיכה כשתייה מן התורה, היו חכמים אוסרים בתשעה באב ובתענית ציבור כל סיכה, כמו שהם אוסרים כל שתייה<strong>.</strong><br><br><small>ב<strong>תוספתא שבת</strong> ג,ו שנו (לגבי שבת): סכין כל מיני סיכות (בין סיכה שהיא של תענוג, בין סיכה שאינה של תענוג, ואפילו הן מרפאות).<br>ב<strong>בבלי יומא</strong> עז,ב אמרו (לגבי יום הכיפורים): תנו רבנן: אסור לסוך מקצת גופו ככל גופו, ואם היה חולה או שהיו לו חטטים (אבעבועות) בראשו - סך כדרכו ואינו חושש.<br><br>לפי הבבלי, אין אסורה סיכה ביום הכיפורים אלא כשמתכוון להנאה ולתענוג, כמו רחיצה, אבל סיכה שאינה של תענוג (כגון לרפואה) מותרת. אבל לפי הירושלמי כאן, כל סיכה אסורה ביום הכיפורים, שלא כמו רחיצה.<br><br><strong>מחוור</strong><br>בירושלמי אמרו 'מחוור' על דבר שלמדוהו מן הכתוב, ו'אינו מחוור' על דבר שהוא מדברי סופרים שמצאו לו סמך בכתוב.</small><br>
ואומרים: <strong>והא תני</strong> (המילה 'והא' יתרה, ואינה במקבילה בשבת, ונוספה בטעות על פי האמור להלן בסמוך) – שנוי (שנו ברייתא)<strong>:</strong> בתרומה <strong>שוות</strong> (שוותה) <strong>סיכה לשתייה לאיסור ולתשלומין</strong> – שאסור לזר (שאינו כוהן) לשתות משקים של תרומה ולסוך שמן של תרומה, וזר ששתה או סך תרומה בשוגג - משלם קרן וחומש, ובמזיד ולא התרו בו – משלם קרן, <strong>אבל לא לעונש</strong> – לא שוותה סיכה לשתייה לעונש, שזר ששתה תרומה במזיד – חייב מיתה בידי שמים, ואם התרו בו למלקות - לוקה, וזר שסך תרומה במזיד - אינו חייב מיתה בידי שמים<strong>, ביום הכיפורים - לאיסור</strong> – שוותה סיכה לשתייה לאיסור, שאסור לשתות ולסוך ביום הכיפורים, <strong>אבל לא לעונש</strong> – לא שוותה סיכה לשתייה לעונש, שהשותה ביום הכיפורים בשוגג - חייב חטאת, ובמזיד - חייב כרת, ואם התרו בו למלקות - לוקה, והסך ביום הכיפורים בשוגג - אינו חייב חטאת, ובמזיד - אינו חייב כרת. מכאן שאין סיכה כשתייה מן התורה, שאם היתה סיכה כשתייה מן התורה, היתה שווה סיכה לשתייה בתרומה וביום הכיפורים אף לעונש<strong>.</strong><br><br><small>ב<strong>משנה תרומות</strong> ו,א שנו: האוכל תרומה שוגג משלם קרן וחומש. אחד האוכל ואחד השותה ואחד הסך.</small><br>
ושואלים: <strong>והא תני</strong> – והרי שנוי (שנו ברייתא בספרא)<strong>: "ולא יחללו</strong> את קודשי בני ישראל<strong>"</strong> (ויקרא כב,טו) <strong>- לרבות את הסך ואת השותה!</strong> – הכתוב הזה, המדבר בחילול תרומה על ידי זרים, בא להוסיף את הסך תרומה ואת השותה תרומה, שאסור לזר לשתות ולסוך תרומה, כמו שאסור לו לאכול תרומה. מכאן שסיכה כשתייה מן התורה, ושוותה סיכה לשתייה אף לעונש, שלא כדברי הברייתא לעיל<strong>.</strong>
ומשיבים: <strong>אמר רבי יוחנן</strong> (גדול אמוראי ארץ ישראל בדור השני)<strong>: לית כאן סך</strong> – אין כאן (בברייתא) סך, שיש למחוק מכאן את הסך, ולא בא הכתוב הזה לרבות אלא את השותה, שאין סיכה כשתייה מן התורה<strong>.</strong><br>
ודוחים (את דברי רבי יוחנן): <strong>אמר רבי אבמרי</strong> (רבי אבא מרי, אמורא ארץ ישראלי בדור החמישי)<strong>: אין לית כאן סך</strong> – אם אין כאן (בברייתא) סך<strong>, לית כאן שותה</strong> – אין כאן (בברייתא) אף שותה (כמבואר להלן, ואם כן, מה בא הכתוב הזה לרבות לפי הברייתא?)<strong>; דלכן</strong> (=דאין לא כן) – שאם לא כך (שאם תאמר שיש כאן שותה, ובא הכתוב הזה לרבות את השותה)<strong>, דבר שהוא בא מחמת שני לאוין</strong> (במקבילות: דבר שהוא בא משני לאוין) <strong>מצטרף?!</strong> – וכי דברים שנתרבו משני 'לאו'ים מצטרפים להתחייב עליהם?! כגון זר שאכל תרומה כחצי זית ושתה תרומה כחצי זית, שאם למדנו מ"ולא יחללו" את השותה, אין אכילה ושתייה מצטרפים בתרומה, שהאוכל אזהרתו מ"וכל זר לא יאכל קודש" (ויקרא כב,י), והשותה אזהרתו מ"ולא יחללו". ומכיון שאכילה ושתייה מצטרפים בתרומה, על כורחנו שהשותה אזהרתו מ"וכל זר לא יאכל קודש", שהשתייה בכלל אכילה, ולא בא הכתוב "ולא יחללו" לרבות אלא את הסך, שלא למדנו מכאן את השותה, והברייתא שהזכירה את השותה נתכוונה לרבות את הסך כשותה. מכאן שסיכה כשתייה מן התורה, ושוותה סיכה לשתייה אף לעונש, שלא כדברי הברייתא לעיל<strong>.</strong><br><br><small>ב<strong>תוספתא תרומות</strong> ז,ג שנו (לענין תרומה): כשם שאכילה בכזית, אף שתייה בכזית (כשיעור אכילה). אכילה ושתייה אין מצטרפים.<br><br>הלכות אלו שבתוספתא נשנו גם לענין חמץ (תוספתא פסחים א,יב), יום הכיפורים (יומא ד,ג) וחלב (כריתות ב,ב). במקומות שנשנו ההלכות הללו אחת מההלכות אינה שייכת אלא למקום אחד ונשנתה באשגרה בשאר המקומות. במקום ששנו: כשם שאכילה בכזית וכו', אין לשנות: אכילה ושתייה אין מצטרפים (שהרי אם שיעורם שווה מצטרפים), ובמקום ששנו: אכילה ושתייה אין מצטרפים, אין לשנות: כשם שאכילה בכזית וכו'. ביום הכיפורים אין לשנות: כשם שאכילה בכזית וכו', שהרי ביום הכיפורים השיעור הוא ככותבת, ושם שנו: אכילה ושתייה אין מצטרפים, מפני שאין שיעורם שווה. לשיטת רבי אבא מרי בירושלמי, בתרומה אכילה ושתייה מצטרפים ("תוספתא כפשוטה").<br><br>ב<strong>בבלי נידה</strong> לב,א אמרו: תניא (רש"י: דסיכה כאכילה): "ולא יחללו את קודשי בני ישראל" (ויקרא כב) - לרבות את הסך ואת השותה. שותה למה לי קרא? שתייה בכלל אכילה! (רש"י: דכתיב: "ואכלת מעשר דגנך" וגו' (דברים יד), תירוש חמרא הוא וקרי ליה אכילה) אלא: לרבות את הסך כשותה. ואיבעית אימא מהכא: "ותבוא כמים בקרבו וכשמן בעצמותיו" (תהילים קט) (רש"י: מקיש סיכה לשתייה).<br><br>התשובה הראשונה בבבלי היא כדברי רבי אבא מרי, שיש כאן בברייתא סך ואין כאן שותה, וסיכה כשתייה מן התורה. והתשובה השנייה בבבלי היא כדברי רבי יוחנן, שאין כאן בברייתא סך, ואין סיכה כשתייה מן התורה, אבל יש זכר לדבר שסיכה כשתייה.</small><br>• • •
(ז)  ושואלים (בענין מעשר שני): <strong>מניין שהוא מחוור בעשה?</strong> (כך הוא במקבילות, אבל בירושלמי מעשר שני ה,ז: 'מניין שהוא עובר בעשה', וצריך לומר שם: 'מחובר'=מחוור (ב' רפה) [מח ~ ע]) – מניין שברור הלימוד מן הכתוב שסיכת שמן של מעשר שני בירושלים יש בה 'עשה'? (מניין שמצוה מן התורה לסוך שמן של מעשר שני בירושלים? (על פי רידב"ז))<br><br><small>שאלה זו היא לדעת רבי יוחנן, שאין סיכה כשתייה מן התורה. אבל לדעת רבי אבא מרי, שסיכה כשתייה מן התורה, מצוה מן התורה לסוך שמן של מעשר שני משום שנאמר: "ואכלת לפני ה' אלוהיך במקום אשר יבחר לשכן שמו שם מעשר דגנך תירושך ויצהרך".</small><br>
ומשיבים: <strong>אמר רבי לעזר</strong> (רבי אלעזר בן פדת, אמורא בדור השני) <strong>בשם רבי סימיי</strong> (בדור המעבר שבין התנאים לאמוראים)<strong>: "ולא נתתי ממנו למת"</strong> (דברים כו,יד) – המבער מעשר אומר בוידויו, שלא נתן מהמעשר לצורכי המת<strong>, מה נן</strong> (=אנן) <strong>קיימין?</strong> – במה אנו עסוקים? (באיזה מקרה מדובר?) שכן יש לדייק מלשון הכתוב, שמדובר בנתינה שאסורה למת דוקא, אבל נתינה בדומה לה לחי מותרת. <strong>אם להביא לו ארון ותכריכין</strong> – אם פירוש הדברים בוידוי המעשר, שהמבער לא קנה מדמי מעשר שני ארון (מיטת מת) ותכריכים (בגדים) לצורך המת<strong>, - דבר שהוא מותר לחי</strong> (צריך לומר כמו במקבילה במעשר שני וכן שם ה,ז וביומא ח,ג: דבר שהוא <strong>אסור</strong> לחי) – הרי דבר זה אסור לצורך החי, שאסור לקנות מדמי מעשר שני בגדים לצורך החי, משום שאסור לקנות מדמי מעשר שני כל מה שאינו לאכילה ולשתייה<strong>,</strong> אם <strong>לחי הוא אסור</strong> – אם אסור לקנות מדמי מעשר שני בגדים לצורך החי<strong>,</strong> האם <strong>לא כל שכן למת?</strong> – בוודאי ובוודאי שאסור לקנות מהם ארון ותכריכים למת, ואין הכתוב צריך להשמיענו זאת. אלא <strong>אי זהו דבר שהוא מותר לחי ואסור למת? הוי אומר: זו סיכה</strong> – פירוש הדברים בוידוי המעשר, שהמבער לא סך ממעשר שני על מת, ואם הכתוב צריך להשמיענו שאסור לסוך ממנו על מת, הרי שמותר לסוך ממנו על חי. מכאן שסיכת שמן של מעשר שני בירושלים יש בה 'עשה', ש'עשה' הבא מכלל 'לאו' ("ולא נתתי ממנו למת") נחשב 'עשה'<strong>.</strong><br><br><small><strong>"ולא נתתי ממנו למת"</strong><br>ב<strong>משנה מעשר שני</strong> ה,יב וב<strong>מדרש תנאים</strong> לדברים כו,יד נאמר: "לא אכלתי באוני ממנו" - הא אם אכלו באנינה, אינו יכול להתוודות. "ולא ביערתי ממנו בטמא" - הא אם הפרישו בטומאה, אינו יכול להתוודות. "ולא נתתי ממנו למת" - לא לקחתי ממנו ארון ותכריכים למת, ולא נתתיו לאוננים אחרים.<br><br>רבי סימאי אינו דורש את הכתוב "ולא נתתי ממנו למת" כמו שהמשנה דורשת אותו. מהמשנה, שדורשת את הכתוב הזה: 'לא לקחתי ממנו ארון ותכריכים למת', משמע, שמותר לקנות מדמי מעשר שני בגדים לצורך החי.<br><br>וב<strong>ספרי</strong> דברים פסקה שג נאמר: "ולא נתתי ממנו למת" - לא לקחתי ממנו ארון ותכריכים למת, דברי רבי אליעזר. אמר לו רבי עקיבה: אם לחי אף למת אסור / והלא אף לחי אסור. מה תלמוד לומר: "למת"? - שלא החלפתיו אפילו בדבר טהור.<br>וב<strong>מדרש תנאים</strong> לדברים יד,כב נאמר: "ואכלת לפני ה' אלוהיך מעשר דגנך תירושך ויצהרך" - ולסיכה מניין? - תלמוד לומר: "ולא נתתי ממנו למת" - אם להביא לו ארון ותכריכים, - דבר שאסור לחי הוא, לחי אסור, למת לא כל שכן? אלא איזה הוא דבר שמותר לחי ואסור למת? - זו סיכה.<br><br>דברי המשנה: "ולא נתתי ממנו למת" - 'לא לקחתי ממנו ארון ותכריכים למת' הם כרבי אליעזר. ודברי רבי סימאי: 'אם לחי הוא אסור, לא כל שכן למת?' הם כרבי עקיבא (רמב"ן דברים כו,יד ורמב"ן בבלי יבמות עד,א).<br><br>ב<strong>בבלי יבמות</strong> עד,א אמרו: אמר ריש לקיש משום רבי סימאי: מניין לשמן של מעשר שני שנטמא שמותר לסוכו? (רש"י: ואף על גב דקיימא לן דסיכה כשתייה, והוה ליה כמאן דשתי ליה בטומאה. תוספות: דסלקא דעתך דאסור משום שמבערו בטומאה (אסור לבער (להדליק) מעשר שני שנטמא, שנאמר: "ולא ביערתי ממנו בטמא")) - שנאמר: "ולא נתתי ממנו למת" (דברים כו) (רש"י: לעיל מיניה כתיב: "ולא ביערתי ממנו בטמא", וכתיב בתריה: "ולא נתתי ממנו למת", כלומר, מן מעשר טמא לא נתתי ממנו למת), למת הוא דלא נתתי, הא לחי דומיא דמת נתתי, איזהו דבר ששווה בחיים ובמתים? הוי אומר: זו סיכה.<br>מתקיף לה מר זוטרא: ואימא: ליקח לו ארון ותכריכים! (רש"י: ואימא "לא נתתי ממנו למת" לא בסיכה קאמר, אלא כך הוא מתוודה: לא קניתי ממנו ארון ותכריכים למת, אפילו כשנטמא דלא יכולתי לאוכלו לא שיניתיו לדבר שאינו לאכילה, והוא צורכי המת. הא לחי דומיא דמת נתתי, ואשמועינן דאף על גב דמעשר טהור לא ניתן אלא לאכילה ולשתייה ולסיכה, אם נטמא מותר לחללו לקנות ממנו חלוק) - אמר רב הונא בריה דרב יהושע: "ממנו" - מגופו (מן המעשר עצמו). רב אשי אמר: "לא נתתי" דומיא ד"לא אכלתי", מה להלן מגופו, אף כאן מגופו.<br><br>דברי רבי סימאי בירושלמי ובבבלי דומים, אלא שבבבלי אמרו בפירוש שמדובר במעשר שני שנטמא, ואילו מהירושלמי משמע שמדובר במעשר שני טהור.</small><br>• • •
(ח)  במשנה שנינו, שבתעניות השניות (וכן בתעניות האחרונות) של גשמים אסורים <strong>בנעילת</strong> ה<strong>סנדל.</strong> גם יום הכיפורים אסור בנעילת הסנדל.
אומרים: <strong>תני</strong> – שנוי (שנו ברייתא בתוספתא תעניות א,ו)<strong>: כל אלו שאמרו</strong> – במשנתנו, <strong>אסורין בנעילת</strong> ה<strong>סנדל, יצא לדרך</strong> – חוץ לעיר, <strong>- נועל</strong> – מותר בנעילת הסנדל<strong>, הגיע לכרך</strong> – בא לעיר, <strong>- חולץ</strong> – מסיר את נעליו<strong>. וכן</strong> (כך הוא הדבר) <strong>באבל</strong> (מתאבל על אחד מקרוביו שמת)<strong>, וכן במנודה</strong> (מורחק מתוך הציבור, שנידוהו חכמים) – שהאבל בימי אבלו והמנודה בימי נידויו אסורים בנעילת הסנדל (וכבר נאמרו הדברים האלה לעיל)<strong>.</strong><br>• • •<br>אומרים: <strong>אית תניי תני</strong> – יש תנא השונה (ברייתא)<strong>: יוצאין</strong> – חוץ לבית (ברשות הרבים או בחצר), <strong>באנפיליא</strong> (נעלי לבד – בד עבה עשוי צמר מהודק) <strong>ביום הכיפורים. אית תניי תני</strong> – יש תנא השונה (ברייתא)<strong>: אין יוצאין</strong> באנפיליא ביום הכיפורים<strong>. אמר רב חסדא</strong> (מגדולי אמוראי בבל בדור השני והשלישי)<strong>:</strong> אין התנאים חלוקים, אלא <strong>מאן דאמר</strong> – מי שאמר, <strong>יוצאין, באנפיליא של בגד</strong> – נעלי לבד העשוי מבד או מצמר<strong>. מאן דאמר</strong> – מי שאמר, <strong>אין יוצאין, באנפיליא של עור</strong> – נעלי לבד המחופות עור כדי להגן על הלבד, שלא אסרו ביום הכיפורים אלא נעילת סנדל של עור<strong>.</strong><br><br><small><strong>אנפיליא ביום הכיפורים</strong><br>ב<strong>תוספתא יומא</strong> ד,א שנו: יום הכיפורים אסור... בנעילת הסנדל... אפילו באנפיליא של בגד.<br><br>לפי התוספתא, אסור לצאת ביום הכיפורים אפילו באנפיליא של בגד (משום מראית העין, מפני שיש לו צורת מנעל). אבל לפי הירושלמי, מותר לצאת ביום הכיפורים באנפיליא של בגד.<br><br>וב<strong>בבלי יבמות</strong> קב,ב אמרו: אחד מנעל וסנדל ואנפיליא, לא יטייל בהן (רש"י: ביום הכיפורים, דהויא נעילת הסנדל) לא מבית לבית ולא ממיטה למיטה ...קשיא יום הכיפורים איום הכיפורים, דתניא: לא יטייל אדם בקורדקיסין ("תוספתא כפשוטה": נעליים העשויות מקליפות צמחים, ובעיקר מקליפת האלון) בתוך ביתו, אבל מטייל הוא באנפילין בתוך ביתו! ...כאן באנפיליא של עור, כאן באנפיליא של בגד.<br><br>מדברי הברייתא בבבלי, שבאנפיליא של בגד התירו לטייל בתוך ביתו, משמע שלא התירו אלא לטייל בתוך ביתו, אבל לצאת חוץ לביתו אסור. אלא שמה שאמרו שם 'בתוך ביתו' לאו דוקא, ואורחא דמילתא נקטו, שאין דרכם של בני אדם לצאת חוץ לביתם באנפיליא. והתוספתא, שכתוב בה: 'אפילו באנפיליא של בגד', שיבוש היא, ויש לגרוס 'אנפיליא' סתם, והפירוש בשל עור (רשב"א ור"מ המאירי יבמות קב,ב).</small><br>• • •<br>מספרים: <strong>רבי יצחק בר נחמן</strong> (אמורא ארץ ישראלי בדור השני והשלישי) <strong>סלק גבי רבי יהושע בן לוי</strong> (אמורא ארץ ישראלי בדור הראשון) <strong>בלילי צומא רבא</strong> – עלה אצל רבי יהושע בן לוי (לבקרו) בליל הצום הגדול (יום הכיפורים)<strong>. נפק לגביה לביש סולייסיה</strong> – יצא (רבי יהושע בן לוי) אצלו (אצל רבי יצחק בר נחמן) לבוש (נעול) סולייס שלו (סנדל שיש לו סוליה של עור בלבד, ואין לו עקב ולא חוטם (העור שבצד האצבעות))<strong>. אמר ליה</strong> – אמר לו (רבי יצחק בר נחמן לרבי יהושע בן לוי)<strong>: מהו הכין?</strong> (במקבילה ביומא: מה הוא דין?) – מה הוא כך? (מה הדבר? מדוע יצאת בסולייס?) <strong>- אמר ליה</strong> – אמר לו (רבי יהושע בן לוי לרבי יצחק בר נחמן)<strong>: איסתניס</strong> (חלוש, רגיש) <strong>אני</strong> – ולא אסרו נעילת הסנדל לאיסתניס<strong>.</strong><br>
ומספרים עוד: <strong>רבי יהושע</strong> (במקבילה ביומא: שמואל) <strong>בר נחמן סלק גבי רבי יהושע בן לוי בלילי תעניתה</strong> – בליל התענית (תשעה באב ותענית ציבור)<strong>. נפק לגביה לביש סולייסיה. אמר ליה: מהו הכין?</strong> (במקבילה ביומא: מה הוא דין?) <strong>- אמר ליה: איסתניס אני.</strong><br>
ומספרים: <strong>רבי שמי</strong> (רבי שמאי, אמורא ארץ ישראלי בדור הרביעי והחמישי) <strong>חמוניה נפק לביש סולייסיה בלילי תעניתה</strong> – ראו אותו (את רבי שמאי) יצא לבוש סולייס שלו בליל התענית (תשעה באב ותענית ציבור)<strong>.</strong><br>
ומספרים: <strong>חד תלמיד מן דרבי מנא</strong> (הראשון, אמורא ארץ ישראלי בדור הראשון) <strong>הורי לחד מן קריבוי דנשייא למילבוש סולייסיה</strong> – תלמיד אחד מן (התלמידים) של רבי מנא הורה (פסק הלכה) לאחד מן הקרובים של הנשיא ללבוש סולייס שלו (ביום הכיפורים או בתענית)<strong>.</strong> במקבילה ביומא: <strong>אמר ליה: אן מן הדה?</strong> (צריך לומר: מן אן הדה?) – אמר לו (הקרוב של הנשיא לתלמיד): מניין זאת (ההלכה ללבוש סולייס)?) <strong>אמר ליה: מן הדא דרבי יהושע בן לוי</strong> - במקבילה ביומא: <strong>אמר ליה: מן דרבי יהושע בן לוי</strong> – אמר לו (התלמיד לקרוב של הנשיא): מן (המעשה) של רבי יהושע בן לוי (שלבש סולייס)<strong>, דרבי יהושע בן לוי אמר: איסתניס אני</strong> - במקבילה ביומא: <strong>אמר ליה: רבי יהושע בן לוי איסתניס הוה</strong> – אמר לו (הקרוב של הנשיא לתלמיד): רבי יהושע בן לוי איסתניס היה (ואין ללמוד הלכה ממעשהו)<strong>.</strong><br><br><small><strong>רבי יהושע בן לוי</strong><br>ב<strong>בבלי יומא</strong> עח,א-ב אמרו: אמר רבה בר בר חנה: ...קא מיבעיא להו (רש"י: קמיה דרבי אלעזר בן פדת): מהו לצאת בסנדל של שעם (קליפה רכה של אלון השעם) ביום הכיפורים? - עמד רבי יצחק בר נחמני על רגליו ואמר: אני ראיתי את רבי יהושע בן לוי שיצא בסנדל של שעם ביום הכפורים. ואמינא ליה: בתענית ציבור (רש"י: הנגזרת על הגשמים, דתנן (תענית יב,ב): אסורים בנעילת הסנדל) מאי? - אמר לי: לא שנא.<br><br>המעשה של רבי יהושע בן לוי בירושלמי נזכר בבבלי, אלא שבירושלמי מדובר בסולייס, ובבבלי מדובר בסנדל של שעם. סולייס מותר רק לאיסתניס, מפני שהוא של עור, אבל סנדל של שעם מותר אף למי שאינו איסתניס, מפני שאין לו שם מנעל.<br>לפי המסופר כאן, לבש רבי יהושע בן לוי סולייס בביתו. וביתו לאו דוקא, אלא שאין דרכם של בני אדם לצאת חוץ לביתם בסולייס, כמו שאין דרכם של בני אדם לצאת חוץ לביתם באנפיליא, כאמור לעיל. והדבר היה בלילה, מפני שבלילה דרכם של בני אדם להיות בביתם.<br><br><strong>צומא רבא ותעניתא</strong><br>בירושלמי ובמדרשי האגדה יום הכיפורים נקרא "צומא רבא" - הצום הגדול. נראה שהוסיפו לו את הכינוי "הגדול", כדי להבחין בינו לבין צומות אחרים שנקראו אף הם בכינוי הסתמי "צום". בבבלי ראש השנה כא,א מצאנו שיום הכיפורים נקרא בארץ ישראל "יומא רבה".<br><br>בירושלמי ראש השנה ג,ד מצאנו שתשעה באב נקרא "תעניתא".<br><br><strong>רבי מנא ובית הנשיא</strong><br>לרבי מנא היו קשרים עם בית הנשיא (רבי יהודה נשיאה). רבי מנא השיב על שאלות הנשיא (ירושלמי פסחים י,א), ואף יעץ לו בעסקיו (ירושלמי ברכות ח,ה וכלאים ח,ג), תלמידיו לימדו את בני משפחת הנשיא (ירושלמי כאן ובמקבילה ביומא; סוכה ב,י; מועד קטן ג,ה).</small><br>• • •
(ט)  במשנה שנינו, שבתעניות השניות (וכן בתעניות האחרונות) של גשמים אסורים <strong>בתשמיש המיטה.</strong> גם יום הכיפורים אסור בתשמיש המיטה.
תמהים (על דברי המשנה): <strong>איתא חמי</strong> – בוא וראה<strong>,</strong> אם <strong>ברחיצה אסור</strong> – אם אסורים ברחיצה<strong>,</strong> האם <strong>בתשמיש המיטה לא כל שכן?</strong> – בוודאי ובוודאי שאסורים בתשמיש המיטה, שכן כל המשמש מיטתו טובל כל גופו במים להיטהר מטומאתו, ומכיון שתעניות אסורים ברחיצה, אינו משמש מיטתו, ומדוע היה צריך לשנות במשנה שאסורים בתשמיש המיטה?
ומשיבים: <strong>תיפתר</strong> – תתפרש (משנה זו תוסבר)<strong>, במקום שאין טובלין</strong> – יש מקומות שנהגו שהמשמש מיטתו אינו טובל, ומשום מקום זה היה צריך לשנות במשנה שאסורים בתשמיש המיטה<strong>, או</strong> – או תתפרש (משנה זו), <strong>קודם עד שלא התקין עזרא טבילה לבעלי קריין</strong> – לפני שתיקן עזרא שבעל קרי (אדם שיצא ממנו זרע, בין מרצונו ובין שלא מרצונו) טובל, היה זמן שהמשמש מיטתו לא היה טובל, ומשום זמן זה היה צריך לשנות במשנה שאסורים בתשמיש המיטה<strong>.</strong><br><br><small><strong>עזרא התקין טבילה לבעלי קריין</strong><br>ב<strong>תוספתא ברכות</strong> ב,יב שנו: הזבים והזבות והנידות והיולדות מותרים לקרות בתורה בנביאים ובכתובים ולשנות במשנה במדרש בהלכות ובאגדות, ובעלי קריין אסורים בכולם.<br><br>וב<strong>בבלי בבא קמא</strong> פב,א-ב אמרו: עשרה תקנות תיקן עזרא: ...ותיקן טבילה לבעלי קריין. - דאורייתא הוא, דכתיב: "ואיש כי תצא ממנו שכבת זרע ורחץ את בשרו במים" (ויקרא טו)! דאורייתא הוא לתרומה וקדשים, אתא הוא תיקן אפילו לדברי תורה.<br>וב<strong>ירושלמי מגילה</strong> ד,א אמרו: עזרא התקין טבילה לבעלי קריין.<br><br>מן התורה מותר לבעל קרי לעסוק בתורה בעודו בטומאתו כדין כל הטמאים, אבל עזרא ובית דינו הוציאוהו מכלל שאר הטמאים ותיקנו שלא יקרא בעל קרי בדברי תורה עד שיטבול. תקנת עזרא היתה בין לדברי תורה ובין לתפילה ולברכות.<br>• • •<br>לקטע הבא מקבילה גם בירושלמי ברכות ג,ד.</small><br>
אומרים: <strong>רבי יעקב בר אחא</strong> (אמורא ארץ ישראלי בדור השלישי והרביעי) אמר בשם <strong>רבי אימי</strong> (רבי אמי, אמורא ארץ ישראלי בדור השלישי. במקבילות ביומא ובברכות: רבי יסא (רבי אסי)) שאמר <strong>בשם רבי יהושע בן לוי: אין קרי אלא מתשמיש המיטה</strong> – אין ראיית קרי נחשבת ראייה לענין טבילה אלא אם כן ראה קרי מחמת תשמיש המיטה, שרק המשמש מיטתו צריך לטבול, אבל אם ראה קרי שלא מחמת תשמיש המיטה אינו צריך לטבול<strong>.</strong><br>
<strong>רב חונה</strong> (רבי הונא, אמורא ארץ ישראלי בדור הרביעי) <strong>אמר: אפילו ראה עצמו ניאות בחלום</strong> – אף אם ראה בחלום את עצמו שהוא משמש מיטתו, ומחמת כך ראה קרי, צריך לטבול, שלא כדברי רבי יהושע בן לוי, שאמר שרק אם ראה קרי מחמת תשמיש המיטה צריך לטבול<strong>.</strong> ואומרים: <strong>הוון בעי</strong> (בעיי. ובמקבילות: בעיין) <strong>מימר</strong> – היו (חכמים) רוצים לומר<strong>: ובלבד מאשה</strong> – רק אם ראה בחלום את עצמו שהוא משמש מיטתו עם אישה, ומחמת כך ראה קרי, צריך לטבול<strong>.</strong> אבל <strong>רבי יונה ורבי יוסה</strong> (מגדולי אמוראי ארץ ישראל בדור הרביעי) <strong>תריהון</strong> (במקבילות: תרויהון) <strong>אמרין</strong> – שניהם אומרים<strong>: אפילו מדבר אחר</strong> – אף אם ראה בחלום דבר אחר, ומחמת כך ראה קרי, צריך לטבול, ולא רק אם ראה בחלום את עצמו שהוא משמש מיטתו עם אישה<strong>.</strong><br>
ושואלים (על רבי יהושע בן לוי): <strong>תמן תנינן</strong> – שם (במקום אחר) שנינו (במשנה יומא ח,א)<strong>: יום הכיפורים אסור באכילה ובשתייה</strong> ו<strong>ברחיצה</strong> ו<strong>בסיכה</strong> ו<strong>בנעילת הסנדל ובתשמיש המיטה. ותני עלה</strong> – ושנוי (שנו ברייתא) עליה (על המשנה)<strong>: בעלי קריין טובלין כדרכן בצינעה</strong> (בסתר, בחשאי) <strong>ביום הכיפורים</strong> – כדי לעסוק בתורה ולהתפלל, שהתירו לטבול את כל הגוף במקוה ביום הכיפורים לשם טהרה, הואיל ואינו מתכוון לתענוג. הטבילה ביום הכיפורים צריכה להיות בצנעה משום שיום הכיפורים אסור ברחיצה<strong>. לית הדא פליגא על רבי יהושע בן לוי?</strong> – וכי אין זאת (הברייתא) חלוקה על רבי יהושע בן לוי (במקבילות נוסף: <strong>דרבי יהושע בן לוי אמר: אין קרי אלא מתשמיש המטה</strong>)? שלדבריו, רק אם ראה קרי מחמת תשמיש המיטה צריך לטבול, ומכיון שיום הכיפורים אסור בתשמיש המיטה, אין בעל קרי שראה ביום הכיפורים קרי טובל ביום הכיפורים, שכן אם ראה קרי שלא מחמת תשמיש המיטה אינו צריך לטבול. והרי לפי הברייתא, בעל קרי טובל ביום הכיפורים, ומכיון שיום הכיפורים אסור בתשמיש המיטה, מדובר שראה ביום הכיפורים קרי שלא מחמת תשמיש המיטה, ומכאן שאם ראה קרי שלא מחמת תשמיש המיטה צריך לטבול, שלא כדברי רבי יהושע בן לוי.<br>
ומשיבים: <strong>פתר לה</strong> – פירש אותה (הסביר רבי יהושע בן לוי את הברייתא)<strong>, במי ששימש</strong> (במקבילות: בששימש) <strong>מיטתו מבעוד יום ושכח ולא טבל</strong> – אין מדובר שראה ביום הכיפורים קרי שלא מחמת תשמיש המיטה, שכן אם ראה קרי שלא מחמת תשמיש המיטה אינו צריך לטבול, אלא מדובר ששימש מיטתו בערב יום הכיפורים כשעדיין יום, ושכח ששימש מיטתו, ולא טבל קודם יום הכיפורים, והוא זה שטובל ביום הכיפורים, כדי לעסוק בתורה ולהתפלל<strong>.</strong><br>
ושואלים: <strong>והא תני</strong> – והרי שנוי (שנו ברייתא)<strong>: מעשה בירבי</strong> (צריך לומר: ברבי) <strong>יוסי בן חלפתא</strong> (רבי יוסי, תנא בדור הרביעי) <strong>שראו טובל אותו</strong> (במקבילות: שראו אותו טובל) <strong>בצינעה ביום הכיפורים! אית לך מימר על אותו הגוף הקדוש בשוכח?!</strong> – וכי יש לך (אפשר לך) לומר על רבי יוסי שטבל ביום הכיפורים, שמדובר ששימש רבי יוסי מיטתו מבעוד יום ושכח ששימש מיטתו ולא טבל קודם יום הכיפורים?! אלא מדובר שראה רבי יוסי ביום הכיפורים קרי שלא מחמת תשמיש המיטה, ומכאן שאם ראה קרי שלא מחמת תשמיש המיטה צריך לטבול, שלא כדברי רבי יהושע בן לוי. אין משיבים על שאלה זו.<br><br><small>עד כאן המקבילה בירושלמי יומא והמקבילה בירושלמי ברכות.<br>הקטעים במקבילה המדברים בענין יום הכיפורים הועתקו מיומא לכאן.<br><br><strong>טבילה ביום הכיפורים</strong><br>ב<strong>תוספתא יומא</strong> ד,ה שנו: הזבים והזבות טובלים כדרכם ביום הכיפורים. הנידות והיולדות טובלות כדרכן ביום הכיפורים. בעלי קריין טובלים כדרכם ביום הכיפורים.<br><br>כל אחד מהטמאים טובל בזמנו כדינו. זבים וזבות טובלים ביום, נידות ויולדות טובלות בלילה, ובעל קרי טובל בין ביום ובין בלילה.<br>הברייתא שבירושלמי היא הברייתא שבתוספתא, אלא שהירושלמי הוסיף כפירוש את המילה "בצנעה", על פי המעשה ברבי יוסי שמביא אחר כך ("תוספתא כפשוטה").<br><br><strong>הרואה קרי ביום הכיפורים</strong><br>ב<strong>פסיקתא רבתי</strong> פרשה מה נאמר: ילמדנו רבנו, מי שהוא רואה קרי ביום הכיפורים, מהו שירחוץ כדרכו ביום הכיפורים? - כך שנו רבותינו: מי שראה קרי ביום הכיפורים רוחץ כדרכו ביום הכיפורים (תוספתא יומא ד,ה), ובלבד שילך וירחץ במקום צנוע, שאין לך חביב לפני המקום מן הצניעות, "והצנע לכת עם אלוהיך" (מיכה ו,ח), שלא הותרה לך טבילה ביום הכיפורים אלא בשביל טהרתך, שביום הכיפורים הקב"ה מטהר את ישראל ומכפר על עוונותיהם, שנאמר: "כי ביום הזה יכפר עליכם לטהר אתכם" (ויקרא טז,ל).<br><br>וב<strong>בבלי יומא</strong> פח,א אמרו: תנו רבנן: הרואה קרי ביום הכיפורים - יורד וטובל... תנא דבי רבי ישמעאל: הרואה קרי ביום הכיפורים (רש"י: ולא במתכוון) - עונותיו מחולים לו (רש"י: שסימן טוב הוא). והא תניא: עונותיו סדורים לו! - מאי סדורים - סדורים לימחל. תני תנא קמיה דרב נחמן בר יצחק: הרואה קרי ביום הכיפורים - ידאג כל השנה כולה (רש"י: שמא לא קיבלו תעניתו, והשביעוהו במה שבידם להשביעו), ואם עלתה לו שנה (רש"י: שלא מת) - מובטח לו שהוא בן העולם הבא (רש"י: שיש בידו מעשים טובים שהגנו עליו). אמר רב נחמן בר יצחק: תדע (רש"י: יש לדעת שצדיק גמור הוא), שכל העולם כולו רעב (רש"י: מתשמיש) והוא שבע (רש"י: ולא נתענה בזאת, ושלא מדעתו השביעוהו, ואף על פי כן עלתה לו שנה). כי אתא רב דימי אמר: אמרי במערבא: מפיש חיי (רש"י: זה שראה קרי ביום הכיפורים), סגי ומסגי (רש"י: בבנים ובני בנים, שכך הסימן: "יראה זרע יאריך ימים" (ישעיהו נג,י)).<br><br>לפי הירושלמי כאן, ראה רבי יוסי קרי ביום הכיפורים. לפי מה שאמרו בבבלי, היה הדבר כדי להודיע לרבי יוסי שעוונותיו מחולים ושהוא בן עולם הבא ושהוא מרבה חיים וגדל ומגדיל בבנים.<br><br><strong>הגוף הקדוש</strong><br>ב<strong>ירושלמי יבמות</strong> א,א אמרו: רבי יוסי בן חלפתא ייבם את אשת אחיו. חמש חרישות חרש, וחמש נטיעות נטע, ודרך סדין בעל. אלו הם: רבי ישמעאל בירבי יוסי, רבי לעזר בירבי יוסי, רבי מנחם בירבי יוסי, רבי חלפתא בירבי יוסי ורבי אבדימוס בירבי יוסי.<br>וב<strong>בראשית רבה</strong> פה,ה נאמר: רבי יוסי בר חלפתא ייבם אשת אחיו, חמש בעילות בעל, ודרך סדין בעל (למעט הנאתו, שבעל רק לשם מצוה), וחמש נטיעות נטע: רבי ישמעאל ברבי יוסי, רבי אלעזר ברבי יוסי, רבי מנחם ברבי יוסי, רבי חלפתא ברבי יוסי ורבי אבדימוס ברבי יוסי.<br><br>וב<strong>בבלי שבת</strong> קיח,ב אמרו: אמר רבי יוסי: חמש בעילות בעלתי, ונטעתי חמשה ארזים בישראל... אמר רבי יוסי: מימי לא נסתכלתי במילה שלי (רש"י: מרוב צניעות). איני? והאמרו ליה לרבי: מאי טעמא קראו לך "רבנו הקדוש"? - אמר להו: מימי לא נסתכלתי במילה שלי (רש"י: ואם כן לרבי יוסי נמי הוה ליה למיקרייה "רבנו הקדוש"). - ברבי מילתא אחריתי הוה ביה, שלא הכניס ידו תחת אבנטו (רש"י: מן האבנט ולמטה). ואמר רבי יוסי: מימי לא ראו קורות ביתי אמרי חלוקי (רש"י: כשפושט חלוקו, מכסה את עצמו תחילה משום צניעות בסדינו, ופושט חלוקו דרך ראשו).<br><br>רבי יוסי נקרא "הגוף הקדוש" משום רוב צניעותו, שלא נסתכל במילה שלו ולא ראו קורות ביתו אמרי חלוקו ובעל דרך סדין. בבבלי שאלו, שהיה להם לקרוא לרבי יוסי "קדוש", והשיבו מה שהשיבו. אכן בירושלמי כאן נקרא רבי יוסי "הגוף הקדוש".<br><br>ב<strong>ירושלמי גיטין</strong> ו,ז אמרו: רבי, כד הוה בעי מקשייה על דרבי יוסי, אמר: אנן עליבייא מקשייא על דרבי יוסי, שכשם שבין קודשי קודשים לבין חולי חולין, כך בין דורנו לדורו של רבי יוסי.<br><br>הרי שרבי יוסי היה קדוש, ודורו קודש קודשים.<br><br>ב<strong>בראשית רבה</strong> מה,ג נקרא אברהם אבינו "גוף קדוש".<br>• • •<br>כיון שדובר על איסור תשמיש המיטה בתעניות, מדברים כאן על איסור תשמיש המיטה בתיבה בימי המבול.</small>
(י)  אומרים: <strong>רבי יודה בר פזי</strong> (רבי יהודה בר סימון, אמורא ארץ ישראלי בדור השלישי והרביעי) אמר בשם <strong>רבי חנין</strong> (אמורא ארץ ישראלי בדור השלישי) שאמר <strong>בשם רבי שמואל בר רב יצחק</strong> (אמורא בדור השלישי)<strong>: נח בכניסתו לתיבה נאסרה לו</strong> – וכן לבניו ולכל בעלי החיים שבתיבה, <strong>תשמיש המיטה</strong> – שבשעה שהעולם שרוי בצער צריך אדם למנוע את עצמו מפריה ורביה (סיבת הדבר נאמרה במדרשים המובאים להלן)<strong>. מה טעמא?</strong> – מה המקור בכתוב לדבר זה? <strong>- "ובאת אל התיבה אתה ובניך ואשתך ונשי בניך אתך"</strong> (בראשית ו,יט) – כך אמר ה' לנח כשציוה עליו לעשות תיבה. הכתוב הזה, המפרט את הבאים לתיבה, מפריד את האנשים לחוד ("אתה ובניך") ואת נשיהם לחוד ("ואשתך ונשי בניך"), ללמד שאסורים האנשים לקיים יחסי אישות עם נשיהם בתיבה<strong>. וביציאתו</strong> מן התיבה <strong>הותרה לו</strong> – וכן לבניו ולכל בעלי החיים שבתיבה, <strong>תשמיש המיטה. מה טעמא?</strong> – מה המקור בכתוב לדבר זה? <strong>- "צא מן התיבה אתה ואשתך ובניך ונשי בניך אתך"</strong> (בראשית ח,טז) – כך אמר ה' לנח כשציוה עליו לצאת מן התיבה. הכתוב הזה, המפרט את היוצאים מן התיבה, מונה בסמוך לכל איש את אשתו ("אתה ואשתך", "ובניך ונשי בניך"), ללמד שמותר לכל איש לשוב ולקיים יחסי אישות עם אשתו<strong>.</strong><br><br><small>כשאין יורדים גשמים, יש צער בעולם, ולכן בתעניות על עצירת גשמים אסורים בתשמיש המיטה.</small><br>
<strong>אמר רבי חייה בר בא</strong> (אמורא ארץ ישראלי בדור השלישי)<strong>: "</strong>כל החיה כל הרמש וכל העוף כל רומש על הארץ <strong>למשפחותיהם יצאו מן התבה"</strong> (בראשית ח,יט) <strong>- על ידי ששימרו יחסיהן</strong> (ייחוסיהם) – בגלל שבעלי החיים שבתיבה לא ערבבו את משפחותיהם לפני המבול, שכל מין ומין לא שימשו עם מין אחר אלא עם מינם<strong>, זכו להינצל</strong> מן המבול ולצאת <strong>מן התיבה</strong> – וזהו שאמר הכתוב: "למשפחותיהם" - בגלל ששימרו את משפחותיהם לפני המבול, "יצאו מן התיבה" (הלשון 'משפחה' תמוה קצת לגבי בעלי חיים, ולכן דרש כך)<strong>.</strong><br>
ואומרים: <strong>תדע לך שהוא כן</strong> – יש לך להביא ראיה למימרה שנאמרה לעיל, שנח ובניו וכל בעלי החיים נאסרו לשמש בתיבה<strong>, דתנינן</strong> – ששנינו (ברייתא)<strong>: חם כלב ועורב קילקלו מעשיהן</strong> – שלושתם חטאו, שעברו על האיסור לשמש ושימשו בתיבה, ונענשו בשל כך<strong>. חם יצא מפוחם</strong> – חם, בנו של נח, נענש שיצא מן התיבה מכוער ושחור כמלוכלך בפחם, שלקה בעורו, וגם זרעו של חם (כוש, שנולד מהתשמיש ששימש חם אביו בתיבה, ובניו) מכוערים ושחורים<strong>, כלב יצא מפורסם בתשמישו</strong> – הכלב נענש שיצא מן התיבה מפורסם בתשמישו, שהכלב משמש בפרהסיה יותר מכל הבריות<strong>, עורב יצא משונה מן הבריות</strong> – העורב נענש שיצא מן התיבה משונה מכל הבריות בתשמישו, שהעורב מזריע בפיו. חם יצא שחור, משום שעשה דבר שנוהגים לעשותו באפלה (בראשית רבה לו,ז), שדרך בני אדם לשמש באפלה. הכלב והעורב יצאו משונים מכל הבריות בתשמישם, כדי לבזותם ולפרסמם שחטאו בתשמיש<strong>.</strong><br>
<strong>אמר רבי אבון</strong> (מגדולי אמוראי ארץ ישראל בדור החמישי)<strong>: כתיב: "בחסר ובכפן גלמוד"</strong> (איוב ל,ג) <strong>- בשעה שאת</strong> (שאתה) <strong>רואה חסרון</strong> (מגפת מוות) <strong>בא לעולם</strong> (יש כאן חסרון, וצריך לומר: בשעה שאת רואה חסרון וכפן בא לעולם)<strong>, עשה אשתך גלמודה</strong> (בודדה) – שתפרוש מאשתך, כאילו היא נידה (לפי חכמינו, גלמודה היא נידה), ואל תשמש עימה, כמו שעשה נח, שבימיו בא חסרון לעולם. וכן בשעה שאתה רואה כפן (רעב) בא לעולם, עשה אשתך גלמודה, כמו שעשה יוסף (כמובא להלן), שבימיו בא רעב לעולם<strong>.</strong>
<strong>אמר רבי לוי</strong> (אמורא ארץ ישראלי בדור השלישי)<strong>: כתיב: "וליוסף יולד שני בנים"</strong> (בראשית מא,נ)<strong>, אימתי? - "בטרם תבוא שנת הרעב"</strong> (שם) – הרי שעסק יוסף בפריה ורביה לפני שבאו שנות הרעב. משמע שבבוא שנות הרעב לא עסק יוסף בפריה ורביה. מכאן שבשעה שבא רעב לעולם, צריך אדם למנוע את עצמו מפריה ורביה<strong>.</strong><br>
ואומרים: <strong>תני</strong> – שנוי (שנו ברייתא) <strong>בשם רבי יהודה</strong> (בר אלעאי, מגדולי התנאים בדור הרביעי)<strong>: תאיבי בנים משמשין מיטותיהן</strong> (במסירה מהגניזה נוסף: <strong>בשני רעבון</strong>) – המתאווים והמשתוקקים שיהיו להם בנים מותרים לשמש אפילו בשעה שבא רעב לעולם<strong>. אמר רבי יוסי</strong> (מגדולי אמוראי ארץ ישראל בדור הרביעי)<strong>: ובלבד יום שטבלה</strong> – הרוצה שיהיו לו בנים מותר לשמש בזמן רעב רק ביום שאשתו טבלה להיטהר מטומאת נידתה, כיון שאין האישה מתעברת אלא סמוך ליום טבילתה, אבל לאחר מכן אסור לשמש<strong>.</strong><br><br><small><strong>נח בכניסתו לתיבה נאסר לו תשמיש המיטה</strong><br>ב<strong>בבלי סנהדרין</strong> קח,ב אמרו: מנלן דנאסרו (נח ובניו בתיבה בתשמיש המיטה) - דכתיב: "ובאת אל התיבה אתה ובניך ואשתך ונשי בניך אתך" (בראשית ו), וכתיב: "צא מן התיבה אתה ואשתך ובניך ונשי בניך איתך" (בראשית ח), ואמר רבי יוחנן (צריך לומר: רבי חנין): מכאן שנאסרו (מתחילה) בתשמיש המיטה.<br><br>וב<strong>בראשית רבה</strong> לא,יב ולד,ז נאמר: רבי יהודה ברבי סימון ורבי חנין בשם רבי שמואל בר רב יצחק: נח, כיון שנכנס לתיבה נאסר לו פריה ורביה, הדא הוא דכתיב: "ובאת אל התיבה אתה ובניך" לעצמן, "ואשתך ונשי בניך" לעצמן (בראשית ו,יח). כיון שיצא התיר לו, הדא הוא דכתיב: "צא מן התיבה אתה ואשתך ובניך ונשי בניך" (בראשית ח,טז). אמר רבי אבון: כתיב: "בחסר ובכפן גלמוד" (איוב ל,ג) - אם ראית חיסרון בא לעולם וכפן בא לעולם, "גלמוד" - הוי רואה את אשתך כאילו היא גלמודה (נידה, שהיא אסורה לבעלה, שכן בכרכי הים קוראים לנידה גלמודה). אמר רבי מונא: כתיב: "וליוסף יולד שני בנים" (בראשית מא,נ), אימתי? - "בטרם תבוא שנת הרעב" (שם).<br><br>וב<strong>בראשית רבה</strong> לד,ח נאמר: "כל החיה אשר איתך" וגו' "הוצא איתך ושרצו בארץ ופרו ורבו על הארץ" (בראשית ח,יז). "ושרצו בארץ" - ולא בתיבה, "ופרו ורבו על הארץ" - ולא בתיבה (שאף כל בעלי החיים נאסרו בתשמיש בתיבה כמו שנאסרו נח ובניו).<br><br>וב<strong>מדרש תנחומא</strong> (בובר) פרשת 'נח' סימן יז נאמר: נח ובניו היו אסורים בתשמיש המטה. וכן עשה יוסף, כשראה שני רעבון עתידות לבוא, נזקק לפריה ורביה עד שלא באו, שנאמר: "וליוסף יולד שני בנים בטרם תבוא שנת הרעב" (בראשית מא,נ). וכן עשו נח ובניו והבהמה והחיה והעוף, לא נזקקו לפריה ורביה כשנכנסו לתיבה, שכן ציוה להם הקב"ה כשנכנסו לתיבה. מניין? - "ויבוא נח ובניו" (בראשית ז,ז) - הזכרים לעצמם, "ואשתו ונשי בניו" (שם) - הנקבות לעצמן. כל הימים שהיה נח בתיבה, היו נח ובניו וכל אשר איתו אסורים בתשמיש המיטה, אמר להם הקב"ה: אפשר שאהא כועס ומחריב את העולם ואתם בונים, אלא כשיעבור המבול אתם נזקקים לפריה ורביה. וכיון שיבשה הארץ, אמר לו הקב"ה: "צא מן התיבה אתה ואשתך" (בראשית ח,טז), והתיר להם פריה ורביה, ואף לבהמה ולחיה ולעוף התיר, שנאמר: "ושרצו בארץ ופרו ורבו" (בראשית ח,יז).<br><br>וב<strong>מדרש תנחומא</strong> פרשת 'נח' סימן יא נאמר: כשהיה נח בתיבה, היו אסורים בתשמיש המטה. למה? - שבשעה שהעולם נתון בצער ובחורבן, אסור לאדם להיזקק לפריה ורביה, שלא יהא הקב"ה עוסק בחורבן העולם והוא בונה. וכן עשה יוסף, עד שלא באו שני בצורת נזקק לאשתו, שנאמר: "וליוסף יולד שני בנים" (בראשית מא,נ), אימתי? - "בטרם תבוא שנת הרעב" (שם). וכן איוב אומר: "בחסר ובכפן גלמוד" (איוב ל,ג) - כשהחסר והכפן בא לעולם, "גלמוד" - גלה ממיטתך (אתה צריך לפרוש ממיטתך ולהיות גלמוד). וכן עשה נח, כשנכנס בתיבה כתיב בו: "ויבוא נח ובניו", אחר כך: "ואשתו ונשי בניו", וכשיצא אמר לו: "צא מן התיבה אתה ואשתך ובניך ונשי בניך". מכאן אתה למד, שנאסרו נח ובניו בתשמיש המיטה.<br><br>וב<strong>אגדת בראשית</strong> פרק ז נאמר: כשהיה נח בתיבה היו אסורים בתשמיש המטה. למה? - שבשעה שהעולם בצער צריך אדם למנוע את עצמו מפריה ורביה. וכך עשה יוסף, כשראה יוסף ששני הרעב עתידים לבוא, נזקק לפריה ורביה עד שלא יבואו, שנאמר: "וליוסף יולד שני בנים בטרם תבוא שנת הרעב" (בראשית מא,נ). וכך אף נח ובניו והחיה והבהמה לא נזקקו לפריה ורביה, שכן אמר לו הקב"ה כשנכנס בתיבה: "בוא אתה וכל ביתך אל התיבה" וגו' (בראשית ז,א), וכתיב: "ויבוא נח ובניו ואשתו ונשי בניו איתו" (בראשית ז,ז), הזכרים לעצמם והנקבות לעצמן. משל למלך שיצא לעשות מלחמה עם הברבריים, גזר ואמר: מרחצאות לא ייפתחו ומוניטא (מטבע) לא תיטבע עד שאבוא מן המלחמה, וכיון שבא מן המלחמה בשלום, גזר ואמר: ייפתחו המרחצאות ותיטבע מוניטא, כל שאני מחריב אני בונה. כך כשבא מבול, לא נזקק לפריה ורביה.<br><br>וב<strong>פרקי דרבי אליעזר</strong> פרק כג נאמר: רבי לויטס איש יבנה אומר: כל הבאים בתיבה כשהיו באים הפריש הזכרים מן הנקבות, שנאמר: "ויבוא נח ובניו ואשתו ונשי בניו איתו", הרי הזכרים לצד אחד והנקבות לצד אחר, וכיון שיצא מן התיבה הצמיד הזכרים עם הנקבות, שנאמר: "צא מן התיבה אתה ואשתך", הרי איש ואשתו, "ובניך ונשי בניך איתך".<br><br><strong>ביציאתו הותר לו</strong><br>ב<strong>בבלי ביצה</strong> ה,א אמרו: כל דבר שבמנין צריך מנין אחר להתירו (רש"י: כל דבר הנאסר במנין (בקיבוץ חכמים, שנמנו וגמרו) צריך מנין אחר להתירו, ואפילו אירע דבר שאתה יכול להורות בו התר ולומר: אין תקנת מנין הראשון עומדת, אפילו הכי אסור עד שיתירוהו בפירוש בקיבוץ חכמים). אמר רב יוסף: מנא אמינא לה? - דכתיב: "לך אמור להם שובו לכם לאוהליכם" (דברים ה). מכדי כתיב: "היו נכונים לשלושת ימים אל תיגשו אל אישה" (שמות יט) (רש"י: וממילא אשתרו בתשמיש לאחר שלושה ימים שקיבלו את התורה) - "לך אמור להם שובו לכם לאוהליכם" (דברים ה) למה לי? (רש"י: למה ליה למהדר ולמיתן להו רשות לשוב לאוהליהם, דהיינו תשמיש?) שמע מינה (רש"י: הואיל והקב"ה אסר - בעי למשרייה הוא גופיה בהדיא, והוא הדין לכל דבר שבמנין): כל דבר שבמנין צריך מנין אחר להתירו.<br><br>אף על פי שלאחר המבול בטל הטעם שבגללו נאסרו בתיבה בתשמיש, הוצרך ה' לאחר המבול להתיר להם תשמיש, כמו שמצינו במתן תורה.<br><br><strong>"למשפחותיהם יצאו מן התיבה"</strong><br>ב<strong>מדרש תנחומא</strong> (בובר) פרשת 'נח' סימן ה נאמר: הבהמה והחיה והעוף שנכנסו לתיבה צדיקים היו, שלא נדבקו במין אחר אלא במינם. אמר רבי פינחס הכוהן בר חייא: שכך כתיב: "למשפחותיהם יצאו מן התיבה" (בראשית ח,יט) - וכי יש לבהמות משפחות שהוא אומר "למשפחותיהם"?! אלא אותם שלא נדבקו אלא במינם זכו להיכנס בתיבה.<br><br>ו<strong>שם</strong> סימן יא נאמר: כל אנשי דור המבול ערבבו משפחותיהם, שנאמר: "וירא אלוהים את הארץ והנה נשחתה" (בראשית ו,יב), לפיכך כשם שפרע מן האדם שחטאו, כך פרע מן הבהמה והחיה והעוף. ומניין שנפרע מהם? - שנאמר: "ויאמר ה' אמחה" וגו' (בראשית ו,ז). וכל כך למה? - ללמדך, שאף הם עירבו משפחותיהם, והיו הולכים על מין שאינו שלהם, כל מין ומין על מין שאינו שלו. וקרא הקב"ה לנח ואמר לו: בחר לך בהמה וחיה ועוף מאותם שלא ערבבו את משפחותיהם, שנאמר: "מכל הבהמה הטהורה" (בראשית ז,ב), טהורה כשם שנבראת. וכיון שיצאו מן התיבה, העיד עליהם הקב"ה שלא ערבבו משפחותיהם, שנאמר: "למשפחותיהם יצאו" (בראשית ח,יט).<br><br>ו<strong>שם</strong> סימן יח נאמר: אף הבהמה קלקלה מעשיה, והיתה הולכת על מין שאינו שלה, שנאמר: "וירא אלוהים את הארץ והנה נשחתה כי השחית כל בשר את דרכו על הארץ (בראשית ז,יב) - 'כל אדם' אינו אומר, אלא "כל בשר", אפילו הבהמה והחיה והעוף, לפיכך נמחו עימהם. אמר רבי פינחס הכוהן בר חמא: כשם שלא נכנסו לתיבה אלא צדיקים, כך הבהמה והחיה והעוף שהיו עימהם היו צדיקים, שנאמר: "למשפחותיהם" (בראשית ח,יט) - וכי יש לבהמה משפחה?! אלא אותה הבהמה שלא נדבקה במין אחר נכנסה לתיבה, לפיכך ייחסם הקב"ה.<br><br>וב<strong>מדרש תנחומא</strong> פרשת 'נח' סימן יב נאמר: לא נכנסו לתיבה אלא אותם שלא קלקלו לשאינם מינם, שנאמר: "מכל הבהמה הטהורה", לפי שאין התיבה קולטת אלא כשרים. ראה מה כתיב ביציאתם מן התיבה: "כל החיה כל הרמש וכל העוף כל רומש על הארץ למשפחותיהם יצאו מן התיבה" - וכי יש משפחה בבהמה?! אלא ממשפחה שלא נדבקה למין אחר, לכך ייחסם הכתוב.<br><br><strong>שמרו ייחוסיהם</strong><br>ב<strong>במדבר רבה</strong> יג,ח נאמר: רבי יהודה אומר: לכך מנה ראובן ושמעון ולוי לעצמם (בספר 'שמות', ולא מנה את השבטים האחרים), שכל השבטים לא שמרו ייחוסיהם במצרים, וראובן ושמעון ולוי שמרו ייחוסיהם במצרים, לכך הוא מונה שם ייחוסם.<br><br><strong>שלושה שימשו בתיבה</strong><br>ב<strong>בבלי סנהדרין</strong> קח,ב אמרו: תנו רבנן: שלושה שימשו בתיבה, וכולם לקו: כלב ועורב וחם. כלב - נקשר (רמ"ה: נקשר לבת זוגו בשעת תשמיש), עורב - רוקק (רש"י: רוקק הזרע מפיו לפיה של הנקבה), חם - לקה בעורו (נהיה שחור. רש"י ורמ"ה: שיצא ממנו כוש, שהוא שחור והוא היה בכורו. ונראה לומר, שמתשמיש המיטה ששימש בתיבה נולד לו).<br><br>וב<strong>בראשית רבה</strong> לו,ז נאמר: אמר רבי חייא בר אבא: חם וכלב שימשו בתיבה, לפיכך יצא חם מפוחם וכלב מפורסם בתשמישו. אמר רבי לוי: (משל למה דומה חטאו של חם ועונשו שנתכערו פניו) לאחד שקבע מוניטן שלו (שטבע מטבע שלו בחותם צורתו, בזמן שאסר המלך את הדבר) בתוך אבלו (בבית המלכות) של מלך, אמר המלך: גוזר אני שיתפחמו פניו (צורתו על המטבע) וייפסל מטבעו (ועל ידי כך יהיה מטבעו פסול). כך (כך הוא הנמשל) חם וכלב שימשו בתיבה (חם שימש בתיבה וטבע מטבע שלו בדמות צורתו בזרע שהוליד) ונלקו (לפיכך יצא חם מפוחם, שנתקלל שיהא זרעו מפוחם ובזה נפסלה ונפגמה צורתו, וכלב מפורסם בתשמישו).<br><br>וב<strong>מדרש תנחומא</strong> פרשת 'נח' סימן יב נאמר: שלושה שימשו בתיבה, אלה הם: חם וכלב ועורב. ושלושתם לקו: חם לקה בעורו, כלב נקשר, עורב מזריע מן הפה.<br><br>וב<strong>אוצר המדרשים</strong> עמוד לה נאמר: ומפני מה העורב מזריע מפיו? - אמר לו: נחלקו בו חכמי ישראל, יש אומרים: מפני ששימש בתיבה נעשה משונה (וכן הכלב נגזר שיהא נקשר בשימושו).<br>ו<strong>שם</strong> עמוד קסב נאמר: שלושה קלקלו בתיבה ונתקלקלו ונשתנו מן הבריות: חם, כלב, עורב. חם נהפך דמותו כעורב, כלב מתקשר בשימושו, עורב מזריע מפיו, ואף הנקבה אינה יולדת אלא מפיה.<br><br><strong>התיבה - בית המלכות של ה' במבול</strong><br>ב<strong>אבות דרבי נתן</strong> נוסחה ב פרק לז נאמר: עשר ירידות (שירד ה' על הארץ) בתורה... ירידה במבול. מניין? - שנאמר: "וירא ה' כי רבה רעת האדם" (בראשית ו,ה), ולהלן הוא אומר: "זעקת סדום ועמורה כי רבה" וגו' "ארדה נא ואראה" (שם יח,כ-כא), 'רבה' לגזרה שווה, מה 'רבה' האמור להלן ירידה, אף 'רבה' האמור כאן ירידה. ירידה בסיני. מניין? - "וירד ה' על הר סיני" (שמות יט,כ).<br><br>ב<strong>בבלי עירובין</strong> סג,ב אמרו: גמירי: כל זמן שארון ושכינה שרויים שלא במקומם - אסורים בתשמיש המטה.<br><br>במבול ובסיני ירד ה' על הארץ, ומכיון שהיה ה' שלא במקומו, היו אסורים בתשמיש במבול ובסיני. אפשר שגם מטעם זה נאסרו בתשמיש בתיבה.<br><br>לפי בראשית רבה, התיבה נמשלה לבית המלכות של מלך. הרי שבמבול היה ה' בתיבה, ומכיון שהיתה השכינה ביניהם, היו אסורים בתשמיש בתיבה, כמו שהיו ישראל אסורים בתשמיש בסיני. אפשר שגם מטעם זה נאסרו בתשמיש בתיבה.<br><br><strong>גלמודה</strong><br>ב<strong>ירושלמי ברכות</strong> ט,א אמרו: אמר רבי לוי: באפריקיא קורין לנידה גלמודה - "ואני שכולה וגלמודה".<br><br><strong>תאבי בנים</strong><br>ב<strong>בבלי תענית</strong> יא,א אמרו: אמר ריש לקיש: אסור לאדם לשמש מיטתו בשני רעבון (רש"י: שצריך אדם לנהוג צער בעצמו), שנאמר: "וליוסף יולד שני בנים בטרם תבוא שנת הרעב" (בראשית מא). תנא: חשוכי בנים (רש"י: חסרי בנים, שלא קיימו פריה ורביה) משמשים מיטותיהם בשני רעבון.<br><br>בירושלמי נקטו "תאבי בנים", ומשמע שתאבי בנים מותרים לשמש אף אם אינם חשוכי בנים.<br><br>בני נח לא היו להם בנים לפני המבול, ואף על פי שחשוכי בנים מותרים לשמש כדי לקיים מצות פריה ורביה, לא הותרו בני נח לשמש בתיבה, משום שלא נצטוו בני נח על פריה ורביה עד לאחר המבול (בראשית ט,ז, ש"פרו ורבו" שנאמר לאדם הראשון (בראשית א,כח) הוא לברכה ולא למצוה (תוספות יבמות סה,ב)).<br><br><strong>ובלבד יום שטבלה</strong><br>ב<strong>בבלי נידה</strong> לא,ב אמרו: אמר רבי יצחק אמר רבי אמי: אין אישה מתעברת אלא סמוך לוסתה. ורבי יוחנן אמר: סמוך לטבילתה (רש"י סוטה כז,א: לאחר שטבלה, ביום טבילתה או ליום מחר).</small><br>• • •
##### הלכה ז
(א)  <big><strong>משנה</strong></big><br><strong>עברו אלו</strong> – שלוש התעניות השניות שגזרו בית דין על הציבור, <strong>ולא נענו</strong> – מן השמים, ולא ירדו גשמים<strong>, בית דין גוזרין עוד שבע</strong> – תעניות על הציבור: שני וחמישי, ושני וחמישי, ושני וחמישי ושני, <strong>שהן שלש עשרה תעניות על הציבור</strong> – עם שש התעניות הקודמות. דין שבע התעניות האחרונות כדין שלוש התעניות השניות<strong>. ומה אלו</strong> – שבע התעניות האחרונות, <strong>יתירות על הראשונות</strong> – שלוש התעניות שלפניהן<strong>? - שבאלו</strong> – בשבע התעניות האחרונות, <strong>מתריעין</strong> – מריעים ותוקעים בשופרות כשהם מתפללים, <strong>ונועלין את החנויות</strong> – כדי שלא יבואו לקנות בהן<strong>. ובשני</strong> – בתעניות שביום שני, <strong>מטין עם חשיכה</strong> – פותחים מעט את דלתי החנויות לעת ערב, כדי שיוכלו לקנות צורכי אוכל בשביל הערב<strong>, ובחמישי מותרין</strong> – לפתוח את החנויות כל היום, <strong>מפני כבוד השבת</strong> – שיוכלו לקנות צורכי השבת<strong>.</strong><br><br><small><strong>שלוש עשרה תעניות</strong><br>במסורות האמוראיות המיוחסות לחכמי ארץ ישראל, המובאות להלן, נזכרות שלוש עשרה תעניות על הציבור. אולם במסורות של חכמי בבל אין לכך זכר, כי אין תענית ציבור בבבל.<br>ב<strong>ירושלמי תעניות</strong> ב,א אמרו: רבי ברכיה עבד תלת עשרה תעניין ולא נחת מיטרא.<br>ו<strong>שם</strong> ג,ד אמרו: רבי אחא עבד תלת עשרה תעניין ולא נחת מיטרא.<br>וב<strong>בבלי תענית</strong> יד,א אמרו: רבי יהודה נשיאה גזר תליסר תעניתא ולא איעני.<br>ו<strong>שם</strong> כה,ב אמרו: מעשה ברבי אליעזר שגזר שלוש עשרה תעניות על הציבור ולא ירדו גשמים.<br><br><strong>מתריעים</strong><br>מן התורה יש להריע ולתקוע בחצוצרות בשעת מלחמה ובעת כל צרה שבאה על הציבור (במדבר י,ט וספרי פסקה עו).<br><br>ב<strong>ירושלמי ראש השנה</strong> ג,ד אמרו: קומי רבי יהושע בן לוי תקעין בתעניתא (בשופרות). רבי יוסה בעי: ויתקעון קומוי בחצוצרתא? - ולא שמיע דתני: חצוצרות במקדש, אין חצוצרות בגבולים.<br><br>בגבולים היו תוקעים ומריעים ותוקעים בתעניות בשופרות אחר ברכת "גואל ישראל" ואחר כל ברכה וברכה משש הברכות הנוספות בתפילה (תוספתא תעניות א,י). אבל במקדש היו תוקעים ומריעים ותוקעים בתעניות בחצוצרות ובשופרות.</small><br>• • •
(ב)  <big><strong>תלמוד</strong></big><br>במשנה שנינו, שבית דין גוזרים שלוש עשרה תעניות על הציבור בשל עצירת גשמים. ונקטה המשנה את מנין התעניות, כדי להשמיענו שאין גוזרים יותר משלוש עשרה תעניות על הציבור. מה הטעם שגוזרים שלוש עשרה תעניות על הציבור ולא יותר? -<br>
ואומרים (טעם ראשון): אמר <strong>רבי יודן בריה דרבי חמא</strong> (אמורא ארץ ישראלי בדור השלישי) <strong>דכפר תחמין</strong> – של (מן) כפר תחומין (מקומו אינו ידוע)<strong>: כבתוך ארבעים</strong> יום <strong>שעשה משה בהר</strong> – שלוש עשרה התעניות בימי שני וחמישי שגוזרים על הציבור הן כמספר ימי שני וחמישי שהיו בתוך ארבעים היום האחרונים שהיה משה בהר סיני והתפלל לה' שיכפר לישראל על מעשה העגל, שהם שנים עשר ימי שני וחמישי, בתוספת היום שבסוף ארבעים היום שהיה עשירי בתשרי ונקבע להיות צום יום הכיפורים, הרי שלושה עשר ימים. ולכן גוזרים שלוש עשרה תעניות על הציבור ולא יותר<strong>.</strong><br><br><small><strong>מתענים בשני ובחמישי כבתוך ארבעים יום שעשה משה בהר</strong><br>ב<strong>מדרש תנחומא</strong> (בובר) פרשת 'וירא' סימן טז נאמר: ילמדנו רבנו, בית דין שגזרו תענית על הציבור שירדו גשמים, וירדו בו ביום, מהו שישלימו? - כך שנו רבותינו: היו מתענים וירדו גשמים... ומניין סמכו הדורות שיהיו מתענים בשני ובחמישי? - אלא כשעשו ישראל אותו מעשה (העגל), עלה משה בחמישי וירד בשני. מניין? - אמר רבי לוי: עלה בחמישי ומחמישי לחמישי ולחמישי, הרי ט"ו, ומערב שבת לערב שבת ולערב שבת - ט"ו, הרי ל', ומשבת לשבת - ח', הרי ל"ח, ואחד בשבת ושני בשבת, הרי מ'. לכך התקינו חכמים שיהיו מתענים בשני ובחמישי כעלייתו של משה וכירידתו, ובסוף מ' ימים התענו והיו בוכים כנגד משה, ונתמלא עליהם הקב"ה רחמים ועשה להם אותו יום יום כפרה לעוונותיהם, וזה יום הכיפורים.<br><br>לפי המדרש, מתענים על הגשמים בימי שני וחמישי מפני שבארבעים היום האחרונים שהיה משה בהר ירד ביום שני ועלה ביום חמישי. בארבעים הימים האלה התענה משה והתפלל לה', וכנגד הימים האלה מתענים ומתפללים על הגשמים. עשירי בתשרי, שעל ידו נשלם מנין שלוש עשרה התעניות על הגשמים, היה יום סליחה וכפרה על מעשה העגל, וכשם שנענו ישראל מן השמים ביום הכיפורים, כך ייענו מן השמים לאחר שלוש עשרה תעניות וירדו להם גשמים.</small><br>• • •<br>ואומרים (טעם שני): <strong>אמר רבי יוסה</strong> (במסירה מהגניזה: רבי יסה (רבי אסי, אמורא ארץ ישראלי בדור השלישי))<strong>: על שם</strong> (משום, מפני) <strong>שאין מטריחין</strong> (גורמים טורח, מכבידים) <strong>על הציבור יותר מדאי</strong> (מדי) – לכן אין גוזרים יותר משלוש עשרה תעניות על הציבור בשל עצירת גשמים<strong>.</strong><br>
<strong>אמר רבי חייא בר בא</strong> (אמורא ארץ ישראלי בדור השלישי)<strong>: שאם היו שני דברים, כגון עצירת גשמים וגוביי</strong> (ארבה)<strong>, מתריעין</strong> (במסירה מהגניזה: <strong>מטריחין</strong>) <strong>עליהן</strong> – יש ללמוד מהדברים הללו, שאם באו עליהם שתי צרות יחד, שבאה עליהם צרה של גובאי מלבד הצרה של עצירת גשמים, מטריחים על הציבור וגוזרים עליהם יותר משלוש עשרה תעניות, שלא אמרו שאין מטריחים על הציבור יותר מדי אלא אם באה עליהם צרה אחת<strong>.</strong>
ושואלים: <strong>ולמה באילין תרתין מילייא?</strong> – מדוע באלה שני הדברים, עצירת גשמים וגובאי, מטריחים על הציבור? <strong>-</strong> ומשיבים: <strong>אמר רבי יוסי בירבי בון</strong> (מגדולי אמוראי ארץ ישראל בדור החמישי)<strong>: באילין תרתין מילייא שיערייה</strong> (שַׁעֲרַיָּה) <strong>רביי</strong> – באלה שני הדברים, עצירת גשמים וגובאי, השערים (המחירים) עולים, שעצירת גשמים וגובאי הבאים יחד מרבים את היוקר, ולכן באלה שני הדברים מטריחים על הציבור<strong>.</strong><br><br><small>המימרה של רבי חייא בר אבא הובאה להלן ד,ד על ידי רבי חגי בשם רבי זעורה, וכן במקבילה באיכה רבה א,נא (ושם הובאה מפי רבי חייא בר אבא). להלן הגרסה במימרה זו: 'מתריעין', על פי הענין האמור שם, ומשם הועתקה מילה זו לכאן, אך כאן הגרסה הנכונה: 'מטריחין'.<br><br><strong>אין מטריחים על הציבור יותר מדי</strong><br>ב<strong>בבלי תענית</strong> יד,א אמרו: רבי יהודה נשיאה הוה צערא, גזר תליסר תעניתא (רש"י: כדאמרינן במתניתין: שלוש ראשונות ושלוש אמצעיות ושבע אחרונות, ולשאר מיני פורענויות עביד להו רבי יהודה נשיאה ולא לגשמים) ולא איעני. סבר למגזר טפי. אמר ליה רבי אמי: הרי אמרו: אין מטריחים על הציבור יותר מדאי. אמר רבי אבא בריה דרבי חייא בר אבא: רבי אמי דעבד - לגרמיה הוא דעבד (רש"י במקבילות: לדעתו עשה, ואין אדם מודה לו, ואין הלכה כמותו). הכי אמר רבי חייא בר אבא אמר רבי יוחנן: לא שנו (רש"י: שאין גוזרים יותר משלוש עשרה) אלא לגשמים, אבל לשאר מיני פורענויות - מתענים והולכים עד שייענו.<br>תניא נמי הכי: כשאמרו שלוש וכשאמרו שבע (רש"י: כשאמרו להתענות שלוש ראשונות ושלוש אמצעיות ושבע אחרונות) - לא אמרו אלא לגשמים, אבל לשאר מיני פורענויות - מתענים והולכים עד שייענו. לימא תהוי תיובתיה דרבי אמי! - אמר לך רבי אמי: תנאי היא; דתניא: אין גוזרים יותר משלוש עשרה תעניות על הציבור, לפי שאין מטריחים על הציבור יותר מדאי, דברי רבי. רבן שמעון בן גמליאל אומר: לא מן השם הוא זה (רש"י: אין זה הטעם, שאין מניחים בשביל טורח), אלא מפני שיצא זמנה של רביעה (ר"ג: שאם מתענים יותר משלוש עשרה, כבר יצא זמנה של רביעה, שבראש חודש כסליו מתחילים להתענות בשני וחמישי ושני, שאין גוזרים בתחילה תענית על הציבור אלא בשני (תענית טו,ב), ובט"ו יום בכסליו מתחילים השניות בשני וחמישי ושני, הרי יצא כל כסליו, ובראש חודש טבת מתחילים שבע התעניות בשני וחמישי בכל שבוע, הרי יצא כל טבת ושלוש עשרה תעניות, ואם היו גוזרים עוד תעניות לא היו יכולים לגזור בטבת, שאין גוזרים בתחילה אלא בשני, ושני שבטבת כבר עבר, אלא היה להם לגזור ביום שני שבשבט, וכבר עבר מקצת שבט, ובראש חודש שבט כבר יצא זמן רביעה וכבר יצאו רוב גשמי שנה (ראש השנה יד,א). רש"י: ואיכא למשמע מדרבן שמעון בן גמליאל דבשאר מיני פורעניות, דכל שעתא הוי זמנייהו למבטלי, אפילו טפי גזרינן, ורבי דאמר אין מטריחים סתמא - אכולהו קאמר, אפילו בשאר מיני פורעניות, ואנא (רבי אמי) דאמרי כרבי).<br><br>לפי הבבלי, רבי אמי סבור שאין מטריחים על הציבור יותר מדאי בין בתעניות של עצירת גשמים ובין בתעניות של שאר צרות, ואילו רבי חייא בר אבא סבור שאין מטריחים על הציבור יותר מדאי בתעניות של עצירת גשמים, אבל בתעניות של שאר צרות מטריחים עליהם. לפי הירושלמי, רבי אסי סבור כרבי אמי, ואף רבי חייא בר אבא סבור כך (שלא כדבריו לפי הבבלי), ורק בתעניות על עצירת גשמים וגובאי הבאים יחד מטריחים עליהם.<br><br><strong>בעצירת גשמים ובגובאי השערים עולים</strong><br>במסכת <strong>אבות דרבי נתן</strong> נוסחה ב פרק מא נאמר: בעוון גזל החגב / הגובאי עולה, והיוקר הווה, והם אוכלים בשר בנים ובנות.<br>וב<strong>בבלי שבת</strong> לב,ב אמרו: בעוון ביטול תרומות ומעשרות שמים נעצרים מלהוריד טל ומטר, והיוקר הווה (רש"י: מתוך שאין גשמים - היוקר הווה), והשכר אבד, ובני אדם רצים אחר פרנסתם ואין מגיעים.<br><br>הרי שעצירת גשמים וגובאי, והם בלבד, גורמים יוקר, כמו שאמרו כאן.</small><br>• • •
(ג)  במשנה שנינו: <strong>ובשני מטין עם חשכה.</strong>
אומרים: אם יש לו שני פתחים בחנותו, בתעניות שביום שני <strong>פותח</strong> פתח <strong>אחד ונועל</strong> פתח <strong>אחד</strong> (אחר) עם חשכה, שבכך הוא נראה שנועל קצת את חנותו<strong>.</strong><br>
במשנה שנינו: <strong>ובחמישי מותרין מפני כבוד השבת.</strong>
שואלים: <strong>מה</strong> – מה פירושו של דבר? (אם יש לו שני פתחים בחנותו, כיצד עושה בתעניות שביום חמישי?)<strong>,</strong> האם <strong>פותח אחד ונועל אחד</strong> כל היום כולו<strong>, או</strong> שמא <strong>פותח את שניהם</strong> כל היום כולו<strong>?</strong> שבחמישי מותרים לפתוח את החנויות כדרכם. אין משיבים על שאלה זו<strong>.</strong><br><br><small>ב<strong>בבלי תענית</strong> יד,ב אמרו: בשני מטים עם חשכה, ובחמישי מותרים כל היום מפני כבוד השבת. איבעיא להו: היכי קתני: בחמישי מטים כל היום, או דילמא: פותחים כל היום מפני כבוד השבת? - תא שמע, דתניא: בשני מטים לעת ערב, ובחמישי פותחים כל היום מפני כבוד השבת. יש לו שני פתחים - פותח אחד ונועל אחד (ר"ג: בשני - פותח אחד לגמרי הואיל ונועל אחר. אבל ר"מ המאירי: אף בחמישי אם יש שני פתחים - פותח אחד ונועל אחד).<br><br>נראה שבירושלמי כאן ידעו מהברייתא שבבבלי, אלא שמהברייתא, שנאמר בה: 'פותח אחד ונועל אחד', אין לדעת האם הדבר מוסב רק על התעניות שביום שני, או שמא הדבר מוסב גם על התעניות שביום חמישי, ולכן בשני אמרו כאן: 'פותח אחד ונועל אחד', ובחמישי שאלו: 'מה' וכו', ולא השיבו.</small><br>• • •
##### הלכה ח
(א)  <big><strong>משנה</strong></big><br><strong>עברו אלו</strong> – שבע התעניות האחרונות, <strong>ולא נענו</strong> – אין גוזרים עוד תעניות על הציבור<strong>,</strong> אלא <strong>ממעטין במשא ו</strong>ב<strong>מתן</strong> (עסק, מסחר)<strong>, בבנין</strong> (בנייה) <strong>ובנטיעה, באירוסין</strong> (קידושי אישה) <strong>ובנשואין ובשאילת שלום</strong> (ברכת שלום) <strong>בין אדם לחבירו, כבני אדם הנזופין למקום</strong> – כאילו נזפו בהם מן השמים<strong>. היחידים</strong> (תלמידי חכמים) <strong>חוזרין ומתענין</strong> – בימי שני וחמישי בשבוע, <strong>עד שיצא</strong> (שיעבור) <strong>ניסן</strong> – דין תעניות היחידים כאמור במשנה לעיל א,ד<strong>. יצא ניסן וירדו גשמים</strong> – אם לאחר שעבר חודש ניסן ירדו גשמים<strong>, סימן קללה</strong> – הגשמים שירדו סימן קללה הם, ולכן לאחר שעבר חודש ניסן אין מתענים כלל אפילו היחידים<strong>, שנאמר: "הל</strong>ו<strong>א קציר חטים היום</strong>, אקרא אל ה' וייתן קולות ומטר, ודעו וראו כי רעתכם רבה אשר עשיתם בעיני ה' לשאול לכם מלך<strong>"</strong> (שמואל א יב,יז) – כך אמר שמואל הנביא לעם, שהואיל ועונת קציר היא, הרי המטר אינו גשם ברכה אלא אות לכעסו של ה'<strong>.</strong><br><br><small>ב<strong>תוספתא תעניות</strong> א,ז שנו: רבי שמעון בן לעזר אומר משם רבי מאיר, וכן היה רבי דוסא אומר כדבריו: חצי תשרי מרחשון וחצי כסליו - זרע, חצי כסליו טבת וחצי שבט - חורף, חצי שבט אדר וחצי ניסן - קור, חצי ניסן אייר וחצי סיון - קציר, חצי סיון תמוז וחצי אב - קיץ, חצי אב אלול וחצי תשרי - חום. רבי יהודה היה מונה ממרחשון. רבי שמעון היה מונה מתשרי.<br><br>הברייתא שבתוספתא נסמכה למשנתנו: יצא ניסן וירדו גשמים, סימן קללה, שנאמר: "הלוא קציר חיטים היום" וגו'. משנתנו כרבי יהודה בברייתא זו, שלדעתו, מרחשון וכסלו - זרע וכו', אדר וניסן - קור, אייר וסיון - קציר וכו', כלומר, יצא ניסן נכנס קציר.</small><br>• • •
(ב)  <big><strong>תלמוד</strong></big><br><small>לקטע הבא מקבילה להלן ד,ט.</small><br>
במשנה שנינו, שאם עברו שבע התעניות האחרונות ולא נענו, ממעטים בבנין ובאירוסין.
ואומרים: <strong>אמר רבי יהושע בן לוי</strong> (אמורא ארץ ישראלי בדור הראשון)<strong>: הדא דת</strong> (דאת) <strong>אמר</strong> – זו (ההלכה) שאתה אומר (שממעטים בבנין) <strong>- בבניין של שמחה</strong> – שלא אסרו חכמים לבנות אלא בנין של שמחה, כגון בית חתנות (בית שעושים בו חופה, ובני הזוג דרים בו לאחר החתונה), אבל בנין שאינו של שמחה התירו חכמים לבנותו<strong>, אבל אם היה כותלו</strong> (של אדם) <strong>גוהה</strong> (גוחה, נטוי) – אם היה הכותל בבנין של שמחה נטוי <strong>- סותרו</strong> – הורס את הכותל הנטוי, מפני סכנת נפשות, שמא ייפול עליו הכותל, <strong>ובונהו</strong> – שבכגון זה התירו לו חכמים לבנות אפילו בנין של שמחה, שאם לא יתירו לו לבנות, לא יסתור, ויבוא לידי סכנה, אבל בנין שאינו של שמחה התירו חכמים לבנותו אפילו לא היה הכותל נטוי<strong>.</strong>
<strong>שמואל</strong> (מגדולי אמוראי בבל בדור הראשון) <strong>אמר: כותלא דגנאי ביה</strong> – כותל שישן בו, שישן בבנין שבו הכותל נטוי, שרק בכגון זה התירו לו חכמים לבנות אפילו בנין של שמחה. אבל אם אינו ישן בבנין שבו הכותל נטוי, לא התירו לו חכמים לבנות בנין של שמחה, שאף אם לא יסתור, לא יבוא לידי סכנה, שהרי אינו ישן שם<strong>.</strong><br><br><small>יש גורסים בדברי שמואל: כותלא דגנוניא - כותל של בית חתנות. ויש לפרש כך: לפי רבי יהושע בן לוי, אם היה הכותל בבנין שאינו של שמחה נטוי - סותרו ובונהו, אבל בנין של שמחה לא התירו חכמים לבנותו אפילו היה הכותל נטוי. אבל לפי שמואל, אם היה הכותל בבנין של שמחה נטוי - סותרו ובונהו, וזהו שאמר: כותלא דגנוניא, שמה שאמרו: 'אם היה כותלו גוהה' וכו' היינו כותל של בית חתנות, אבל בנין שאינו של שמחה התירו חכמים לבנותו אפילו לא היה הכותל נטוי. לפי זה, בא שמואל להקל יותר מרבי יהושע בן לוי.<br><br><strong>אם היה כותלו גוהה</strong><br>ב<strong>תוספתא מועד קטן</strong> א,ז שנו: מי שהיה כותלו גוהה לרשות הרבים, סותרו ובונה אותו (בחול המועד), מפני סכנת נפשות.<br>וב<strong>ירושלמי מועד קטן</strong> א,ד ו-ב,ד אמרו: אם היה כותלו גוהה, סותרו ובונהו (בחול המועד). ויסתור ולא יבנה? - רבי חנניה בשם רבי יוחנן: התירו סופו מפני תחילתו, שאם אומר את לו שלא יבנה, אף הוא אינו סותרו ונמצא בא לידי סכנה.<br>• • •<br>לקטע הבא מקבילות בירושלמי ביצה ה,ב; להלן ד,ט; וכתובות א,א.</small>
(ג)  <strong>רבי בא בר כהן</strong> (אמורא ארץ ישראלי בדור החמישי) <strong>אמר קומי</strong> (לפני) <strong>רבי יסא</strong> (במקבילות: רבי יוסי, מגדולי אמוראי ארץ ישראלי בדור הרביעי) בשם <strong>רבי אחא</strong> (אמורא ארץ ישראלי בדור הרביעי) שאמר <strong>בשם רבי יעקב בר אידי</strong> (אמורא ארץ ישראלי בדור השני והשלישי)<strong>: אסור לארס</strong> (לקדש) <strong>אשה בערב שבת</strong> (ביום שישי)<strong>.</strong>
ואומרים: <strong>הדא דאת אמר</strong> – זו (ההלכה) שאתה אומר (שאסור לארס בערב שבת) <strong>- שלא לעשות סעודת אירוסין</strong> – שלא אסרו חכמים אלא לעשות סעודת אירוסין בערב שבת, משום שאין קובעים סעודה בערב שבת, מפני כבוד השבת (ירושלמי כתובות א,א), כדי שיוכלו לעסוק בהכנת צורכי השבת, או כדי שייכנסו לשבת כשהם תאווים לאכול<strong>, הא לארס</strong> – אבל לארס אישה בלא לעשות סעודת אירוסין <strong>- יארס</strong> – מותר לארס בערב שבת<strong>.</strong><br>
<strong>שמואל אמר: אפילו בתשעה באב יארס</strong> – כשאמרו חכמים, שמשנכנס אב ממעטים באירוסין, לא אמרו אלא שלא לעשות סעודת אירוסין, אבל מותר לארס אישה, אפילו בתשעה באב<strong>, שלא יקדמנו אחר</strong> – מחשש שמא יקדים אותו אדם אחר ויארס אישה זו<strong>.</strong><br><br><small>אף כשאמרו חכמים, שאם עברו שבע התעניות האחרונות ולא נענו, ממעטים באירוסין, לא אמרו אלא שלא לעשות סעודת אירוסין, אבל מותר לארס אישה.</small><br>
ושואלים: <strong>מחלפא שיטתיה דשמואל!</strong> – הפוכה שיטתו של שמואל (דבריו כאן סותרים את דבריו שלו עצמו במקום אחר)! <strong>תמן הוא אמר</strong> – שם (במקום אחר) הוא אמר<strong>: "אלהים מושיב יחידים ביתה"</strong> (תהילים סח,ז)<strong>, "במאזנים לעלות המה מהבל יחד"</strong> (תהילים סב,י) – חכמים דרשו מהכתובים הללו, שזיווג של אישה לאיש נקבע בגזרתו של הקב"ה (ואף שמואל אמר כן, כמובא להלן מהבבלי), ואינו תלוי בידי אדם<strong>, וכא</strong> (והכא) <strong>הוא אמר הכין!</strong> – וכאן הוא (שמואל) אמר כך: 'שמא יקדמנו אחר', הרי שאין הזיווג נקבע בגזרתו של הקב"ה, אלא תלוי בידי אדם, וכל הזריז ומקדים זוכה בזיווג!
ומשיבים: <strong>אלא שלא יקדמנו אחר בתפילה</strong> – הזיווג נקבע בגזרתו של הקב"ה, אלא, שאף לאחר שזיווג הקב"ה אישה לאיש, אם יתפלל אדם אחר אל הקב"ה שיזווג לו אישה זו, אפשר שישמע ה' לתפילתו ויבטל את גזרתו ויזווג אישה זו לאדם האחר, ושמואל שאמר: 'שמא יקדמנו אחר', לא אמר אלא: 'שמא יקדמנו אחר' בתפילה, שתפילה עשויה לבטל את גזרתו של הקב"ה<strong>.</strong> ואומרים: <strong>אפילו כן לא קיימה</strong> – אף על פי כן אינה עומדת (לו התפילה), שאף אם יזווג ה' אישה זו לאדם האחר, לא תתקיים התפילה לאדם האחר ולא יתקיים הזיווג הזה, שהאדם האחר ימות קודם זמנו, או שאישה זו תמות קודם זמנה, או שהאדם האחר יגרש אישה זו, משום שאין התפילה מבטלת את גזרתו של הקב"ה לגמרי, וה' יזווג שוב אישה זו לאיש הראשון<strong>.</strong><br><br><small>הסוגיה כאן זהה לסוגיה להלן ד,ט. במשנה שם שנינו: משנכנס אב ממעטים בשמחה. ובבבלי יבמות מג,ב הביאו ברייתא המפרשת את המשנה, שממעטים בבנין ובאירוסין.<br><br>וב<strong>בבלי תענית</strong> יד,ב אמרו: עברו אלו ולא נענו, ממעטים במשא ומתן בבנין ובנטיעה. תנא: בבנין - בנין של שמחה (רש"י: בנין דקתני מתניתין לא בנין הצריך לו, אלא בנין הצריך לשמחה, דבדבר שמחה ממעטינן), נטיעה - נטיעה של שמחה. אי זה הוא בנין של שמחה? - זה הבונה בית חתנות לבנו (בית שעושה בו חופה לבנו, או בית שדר בו בנו לאחר חתונתו), אי זו היא נטיעה של שמחה? - זה הנוטע אכורנקי של מלכים (אילן גדול לנוח ולטייל תחתיו).<br><br><strong>שלא יקדמנו אחר</strong><br>ב<strong>בבלי מועד קטן</strong> יח,ב אמרו: אמר שמואל: מותר לארס אישה בחולו של מועד, שמא יקדמנו אחר. ...תא שמע, דתנא דבי שמואל: מארסים אבל לא כונסים, ואין עושים סעודת אירוסין, ולא מייבמים, מפני ששמחה היא לו (ואין מערבים בשמחת המועד שמחה אחרת, או מפני שמניח שמחת הרגל ועוסק בשמחת אשתו). שמע מינה.<br>ומי אמר שמואל שמא יקדמנו אחר? והאמר רב יהודה אמר שמואל: בכל יום ויום בת קול יוצאת ואומרת: בת פלוני לפלוני, שדה פלוני לפלוני, בית פלוני לפלוני! (רש"י: אלמא אין אדם יכול לקדמו לזה, דבת קול אינה בטלה) - אלא אימא: שמא יקדמנו אחר ברחמים (רש"י: שיתפלל ומבטלה).<br>כי הא דרבא שמע לאדם אחד שביקש רחמים (על אישה) ואמר: תזדמן לי פלונית. אמר לו (רבא): לא תבקש רחמים (לא תתפלל) כך. אם ראויה לך - לא תלך ממך, ואם לא - כפרת בה (ואם אינה ראויה לך ותישאנה על ידי ריבוי תפילה, לסוף כפרת בה - תמאס בה). אחר כך (לאחר שנשא את האישה שביקש) שמע שאמר: או הוא ימות לפניה (קודם זמנו, שהיתה אישה רעה והתחרט על שנשאה) או היא תמות לפניו. אמר לו: לא אמרתי לך שלא תבקש רחמים כך?<br><br>הרי שמה שאמר שמואל בבבלי לענין חולו של מועד הוא מה שאמר בירושלמי לענין תשעה באב. ואף בבבלי שאלו כמו בירושלמי: מוחלפת שיטתו של שמואל, והשיבו: שמא יקדמנו אחר בתפילה, וסיפרו מעשה ללמדנו, ש'אפילו כן לא קיימה'. מכיון שטעם אחד לחול המועד ולתשעה באב, הירושלמי מודה למה שאמר שמואל בענין חול המועד, והבבלי מודה למה שאמר בענין תשעה באב.</small><br>• • •<br>במשנה שנינו, שאם עברו שבע התעניות האחרונות ולא נענו, ממעטים <strong>בשאילת שלום</strong> בין אדם לחברו<strong>.</strong>
(ד)  ושואלים: <strong>לא כן תני</strong> – וכי לא כך שנוי (שנו בברייתא בתוספתא)<strong>: אין שואלין בשלום חבירים</strong> (תלמידי חכמים) <strong>בתשעה באב</strong> – תלמידי חכמים אינן שואלים בשלום בתשעה באב משום אבלות<strong>, אבל משיבין את ההדיוטות בשפה רפה</strong> (בקול נמוך)<strong>?!</strong> – תלמידי חכמים משיבים שלום בתשעה באב שלא כדרכם להדיוטות (מי שאינם תלמידי חכמים ואינם יודעים שאין שאילת שלום בתשעה באב) ששואלים בשלומם. תשעה באב ותענית ציבור שווים, ואם כן, אף בתענית ציבור אין שאילת שלום לחברים, וכן בתעניות יחידים (תלמידי חכמים). מכאן שאם עברו שבע התעניות האחרונות ולא נענו, אין שאילת שלום לחברים בימי תעניות היחידים שחוזרים ומתענים, ומדוע שנינו במשנה שממעטים בשאילת שלום בימים האלה, שמשמע ששואלים בשלום אלא שממעטים, והרי הדין הוא שאין שואלים כלל בשלום בימים האלה?
ומשיבים: <strong>לימים שבנתיים נצרכה</strong> – ההלכה הזו שממעטים בשאילת שלום נצרכה לענין הימים שבין ימי תעניות היחידים, שאף על פי שאין מתענים בהם, מכל מקום ממעטים בהם בשאילת שלום, אבל לא נצרכה ההלכה הזו לענין ימי תעניות היחידים עצמם (ימי שני וחמישי), שבהם אין שאילת שלום לחברים כמו בתשעה באב<strong>.</strong><br><br><small>ב<strong>תוספתא תעניות</strong> ג,יב שנו: ואין שאילת שלום לחברים בתשעה באב, ולהדיוטות (משיבים) בשפה רפה (אבל אין שואלים להם).<br>וב<strong>בבלי תענית</strong> יד,ב אמרו: ובשאילת שלום. תנו רבנן: חברים אין שאילת שלום ביניהם, ועם הארץ ששאל (רש"י: בשלום תלמיד חכם) - מחזירים לו (רש"י: משום איבה) בשפה רפה ובכובד ראש. והם (חברים) מתעטפים ויושבים כאבלים וכמנודים (רש"י: אבל ומנודה חייבים בעטיפה (מועד קטן טו,א)), כבני אדם הנזופים למקום, עד שירחמו עליהם מן השמים.</small><br>• • •
(ה)  במשנה שנינו, שאם <strong>יצא ניסן, הגשמים סימן קללה</strong> (זו הגרסה במשנה לפי הירושלמי)<strong>.</strong>
<strong>אמר רבי יוסי בירבי בון</strong> (מגדולי אמוראי ארץ ישראל בדור החמישי)<strong>: ובלבד ניסן של תקופה</strong> – רק אם ירדו גשמים לאחר שעבר חודש ניסן לפי חשבון תקופות החמה (החודש הראשון של תקופת ניסן, שהיא אחת מארבע תקופות השנה השמשית) - הגשמים שירדו סימן קללה הם, אבל אם ירדו גשמים לאחר שעבר חודש ניסן לפי חשבון חודשי הלבנה (חודש ניסן למנין החודשים שאנו מונים) ועדיין לא עבר חודש ניסן לפי חשבון תקופת החמה - הגשמים שירדו אין הם סימן קללה<strong>.</strong><br><br><small>גם מה ששנינו במשנה, שהיחידים חוזרים ומתענים עד שיצא ניסן, זהו ניסן של תקופה.<br><br>ב<strong>במדבר רבה</strong> יב,ד נאמר: מכוח השמש הגשמים יורדים.<br>משום כך זמן ירידת הגשמים תלוי בחשבון תקופות החמה.</small><br>
<strong>אמר רבי שמואל בר רב יצחק</strong> (אמורא בדור השלישי)<strong>: הדא דת</strong> (דאת) <strong>אמר</strong> – זו (ההלכה) שאתה אומר (שאם יצא ניסן, הגשמים סימן קללה) <strong>- בשלא ירדו להן גשמים מכבר</strong> (לפני כן) – לפני שיצא חודש ניסן, שהואיל ולא ירדו להם גשמים כשצריכים להם, וירדו כשאין רוצים בהם, הרי המטר אינו גשם ברכה אלא אות לכעסו של ה'<strong>, אבל אם ירדו להם גשמים מכבר - סימן ברכה הן</strong> – הגשמים שירדו אינם סימן קללה, הואיל וירדו להם גשמים כשצריכים להם, אף על פי שירדו גם כשאין רוצים בהם<strong>.</strong><br><br>• • •<br><small><strong>תענית ציבור ותענית יחיד</strong><br>ב<strong>תוספתא תעניות</strong> ב,ד שנו: מה בין תענית ציבור לתענית יחיד? - תענית ציבור - אוכלים ושותים מבעוד יום, מה שאין כן בתענית יחיד. תענית ציבור - אסורים במלאכה ברחיצה ובסיכה ובנעילת הסנדל ובתשמיש המטה, מה שאין כן בתענית יחיד. תענית ציבור - נכנסים לבתי כנסיות וקורים (בתורה), מה שאין כן בתענית יחיד. תענית ציבור - מוציאים את התיבה לרחובה של עיר, מה שאין כן בתענית יחיד. תענית ציבור - מתפללים עשרים וארבע ברכות, מה שאין כן בתענית יחיד...<br><br>שני ההבדלים הראשונים בין תענית ציבור לתענית יחיד (משך התענית והאיסורים האחרים מלבד אכילה ושתייה), המנויים בתוספתא, מלמדים, שתענית קלה קרויה "תענית יחיד", ותענית חמורה קרויה "תענית ציבור". אם נבחן את סדר תעניות הגשמים בפרקנו על פי הגדרות אלו, נמצא שהביטוי "תענית ציבור" מתאים לתעניות השניות (משנה ו) והאחרונות (משנה ז), והביטוי "תענית יחיד" מתאים לא רק לתעניות היחידים (משנה ד ומשנה ח) אלא גם לתעניות הראשונות (משנה ה), שהלכותיהן ואיסוריהן שווים.<br><br>הרי שיש שני סוגים של תעניות על הציבור: ציבור ב"תענית יחיד" וציבור ב"תענית ציבור". התעניות הראשונות משלוש עשרה תעניות הגשמים על הציבור הן "תענית יחיד", והתעניות השניות והאחרונות הן "תענית ציבור".<br><br>פרק ב מלמד על הוצאת התיבה ואמירת עשרים וארבע ברכות בתעניות השניות והאחרונות שהן "תענית ציבור".</small><br>• • •
#### פרק ב
##### הלכה א
(א)  <big><strong>משנה</strong></big><br><small>בימי תענית ציבור התקיים מעמד פומבי מרכזי, המורכב משלושה דברים: מנהגים מיוחדים, דרשה הנאמרת מפי אחד הנוכחים, ותפילה מיוחדת. מעמד זה היה בשלוש התעניות השניות ובשבע התעניות האחרונות שגזרו בית דין על הציבור בעת עצירת גשמים (לעיל פרק א), וכן בתעניות ציבור על שאר צרות (להלן פרק ג). המשנה בהלכה א בפרק זה מתארת את המנהגים ואת הדרשה, והמשנה בהלכות ב-יא מתארת את התפילה.</small><br>
<strong>סדר תעניות</strong> – של שלוש התעניות השניות ושבע התעניות האחרונות, <strong>כיצד? - מוציאין את התיבה</strong> – שעמדה בבית הכנסת על הבימה, עם ספר התורה ששמים על התיבה, <strong>לרחובה של עיר</strong> (רחבת העיר, כיכר העיר)<strong>, ונותנין אפר מקלה</strong> – אפר שרפה, <strong>על גבי התיבה ובראש הנשיא</strong> (מנהיג האומה, שהיה גם ראש הסנהדרין) <strong>ובראש אב בית דין</strong> (סגנו של ראש הסנהדרין)<strong>, וכל אחד ואחד נוטל</strong> – אפר, <strong>ונותן בראשו.</strong>
<strong>הזקן שבהן אומר לפניהם</strong> (לפני הציבור) <strong>דברי כיבושין</strong> – דברי שכנוע ופיתוי, כדי שישובו בתשובה, וכך הוא אומר<strong>: אחינו, לא נאמר באנשי נינוה "וירא האלהים את שקם ואת תעניתם"</strong> – אף על פי שהתכסו בשקים והתענו<strong>, אלא: "וירא האלהים את מעשיהם כי שבו מדרכם הרעה"</strong> (יונה ג,י) – ומכאן שאין השק והתענית מועילים אלא תשובה ומעשים טובים<strong>. ובקבלה</strong> – בספרי נביאים וכתובים, <strong>מהו</strong> (מה הוא) <strong>אומר?</strong> – מה הכתוב אומר? <strong>- "וקרעו לבבכם ואל בגדיכם ושובו אל יי' אלהיכם כי חנון ורחום הוא ארך אפים ורב חסד ונחם על הרעה"</strong> (יואל ב,יג) – מנהגם היה לקרוע בגדיהם בכל עת צרה גדולה, והנביא מלמדנו שעיקר הכוונה בקריעת הבגדים היא קריעת הלב. ופירוש דברי הנביא: קרעו לבבכם ואל תקרעו בגדיכם לבדם<strong>.</strong><br><br><small><strong>סדר תעניות</strong><br>ב<strong>בבלי תענית</strong> טו,ב אמרו: סדר תעניות כיצד? מוציאים את התיבה כו'. ואפילו בקמייתא (ר"ג ורש"י: אפילו בראשונות מוציאים את התיבה)? והתניא: שלוש תעניות ראשונות ושניות נכנסים לבית הכנסת (ואין מוציאים את התיבה), ומתפללים כדרך שמתפללים כל השנה כולה (שמונה עשרה ברכות, ולא עשרים וארבע), ובשבע אחרונות מוציאים את התיבה לרחובה של עיר... אמר רב פפא: כי קתני מתניתין נמי (רש"י: 'סדר תעניות כיצד') - אשבע אחרונות קתני (רש"י: בסדר תעניות אחרונות קא מיירי).<br><br>הרי שלפי הבבלי, סדר התעניות האמור בפרקנו מוסב על שבע התעניות האחרונות.<br><br>אבל ב<strong>תוספתא תעניות</strong> ב,ד שנו: תענית ציבור (בתעניות שניות ואחרונות של גשמים, וכן בתעניות של שאר צרות) - מוציאים את התיבה לרחובה של עיר, מה שאין כן בתענית יחיד (בתעניות היחידים וראשונות של גשמים). תענית ציבור - מתפללים עשרים וארבע ברכות, מה שאין כן בתענית יחיד.<br><br>בברייתא זו שבתוספתא נשנה קובץ הלכות, שנוהגות בתענית ציבור ואינן נוהגות בתענית יחיד. בהלכות אחרות באותו קובץ ברור, שהתעניות השניות נחשבות תעניות ציבור. הרי שמן התוספתא משמע, שאף בתעניות השניות מוציאים את התיבה לרחובה של עיר ומתפללים עשרים וארבע ברכות.<br><br>וב<strong>משנה תענית</strong> א,ו (פרק א הלכה ז) שנו: הרי אלו (שבע תעניות אחרונות) יתרות על הראשונות (שלש תעניות שניות שלפניהן), שבאלו מתריעים ונועלים את החנויות.<br>וב<strong>תוספתא מגילה</strong> א,ח שנו: אין בין שלש תעניות שניות לשבע אחרונות, אלא תרועה ונעילת חנויות בלבד.<br><br>משמע מן המשנה והתוספתא, שלענין הוצאת התיבה ואמירת עשרים וארבע ברכות תעניות שניות ואחרונות שוות (וראה בבלי תענית יג,ב-יד,א).<br><br><strong>סדר תעניות כיצד?</strong><br>בירושלמי ברכות א,ד אמרו, שהיו יוצאים לרחובה של עיר בתעניות וקוראים את שמע בשלוש שעות ביום או לאחריהן, כדי לעמוד בתפילה (תפילת שחרית) מתוך דבר תורה.<br>לאחר תפילת שחרית, הזקן שבהם אומר לפניהם דברי כיבושים, ואחר כך עמדו בתפילה נוספת, כמו ששנינו במשנה הבאה.<br><br><strong>התיבה</strong><br>בבתי הכנסיות שלהם היו שתי תיבות. תיבה אחת (ארון הקודש) עמדה על יד הקיר, והיא נקראת "תיבה" או "קודש". במרכז בית הכנסת עמדה בימה של עץ, שנועדה לקריאת התורה ולדרשה. על הבימה עמדה בימה קטנה, ועליה שמו את ספר התורה לקריאה. על יד הבימה הקטנה העמידו תיבה על הבימה. וזו לא התיבה שעמדה ליד הקיר, אלא תיבה שנייה קטנה, והיא נקראת "תיבה" או "תיבה קטנה". היו שמים על התיבה הזו את ספר התורה הנחוץ לקריאה באותו יום, כדי שיהיה מוכן לקריאת התורה. בתום התפילה החזירו את ספר התורה למקומו. שליח הציבור עמד לפני התיבה הקטנה שעל הבימה, ולא עמד לפני התיבה שהיא ארון הקודש.<br><br>בתעניות היו מוציאים לרחובה של עיר את התיבה הקטנה שעמדה על הבימה, שהיא נוחה לטלטל ממקום למקום, ולא הביאו לשם את ארון הקודש. על התיבה שהוציאו היו שמים ספר תורה.<br><br><strong>דברי כיבושים</strong><br>ב<strong>ספרא</strong> 'ויקרא' - דיבורא דנדבה פרשה א נאמר: "לאמור" - אמור להם (לישראל) דברי כיבושים (דברי שכנוע ופיתוי, כדי שלא יחטאו): בשבילכם מדבר עמי. שכן מצינו שכל שלושים ושמונה שנה שהיו ישראל כמנודים לא היה מדבר עם משה.<br>וב<strong>ספרא</strong> 'מצורע' פרשה ה נאמר: "לאמור" - יאמר לו (לבעל הבית המנוגע) הכוהן דברי כיבושים: בני, אין הנגעים באים אלא על לשון הרע.<br><br>הרי שדברי כיבושים הם דברי שכנוע ופיתוי.<br><br>ב<strong>במדבר רבה</strong> יב,יח נאמר: "ויאמר ה' אל משה לאמור קח מאיתם" וגו'. מהו "לאמור"? (הרי "לאמור" בכל מקום פירושו לומר לאחרים, וכאן לא כתוב מה יאמר) - תני רבי הושעיא: אמר לו הקב"ה למשה: צא ואמור להם לישראל דברי כיבושים ודברי נחמות (בכתבי היד ובפסיקתא דרב כהנא א,ח ובשיר השירים רבה פרשה ו: דברי שבח ודברי נחמות. ובמדרש תהילים קא,ד: דברי כיבושים. ויש לגרוס "דברי שבח" במקום "דברי כיבושים").<br><br><strong>"אחינו"</strong><br>אנו מוצאים בכמה דרשות והוראות מעשיות שהדרשן היה פותח את דרשתו בביטוי "אחינו". ביטוי זה משמש כפנייה לציבור השומעים. במסכתנו פתחו רבי יהודה בר פזי ורבי ברכיה (בהלכה זו) ורבי חגי (להלן ד,ג) בביטוי "אחינן" (אחינו). בתוספתא (תעניות א,ח) הדרשה פותחת בביטוי "בניי".<br><br><strong>יונה ויואל</strong><br>יונה ניבא על נינוה נבואת פורענות, משום שאנשי נינוה חטאו, והם עשו תשובה ונסלח להם וניצלו.<br>בימי יואל היו מכת ארבה ועצירת גשמים, ויואל אמר להם לגזור תעניות ולאסוף את העם בימי התעניות להתפלל ולתקוע ולהריע בשופרות. הוא עורר אותם לשוב בתשובה, כדי שיבטל ה' את הגזרה הרעה.<br><br><strong>קבלה</strong><br>כינוי לספרי נביאים וכתובים, על שום שספרים אלה התקבלו ככלולים בספרי הקודש.</small><br>• • •
(ב)  <big><strong>תלמוד</strong></big><br>במשנה שנינו: <strong>סדר תעניות כיצד?</strong> - מוציאים את התיבה לרחובה של עיר<strong>.</strong>
<strong>אמר רבי חייה בר בא</strong> (אמורא ארץ ישראלי בדור השלישי)<strong>: ולמה יוצאין</strong> הציבור <strong>לרחובה של עיר</strong> בתעניות השניות והאחרונות<strong>? - לומר –</strong> משום שבכך אנו כאומרים לה'<strong>: חשבינו כאילו גולים לפניך –</strong> החשב אותנו לפניך (נהיה חשובים לפניך) כאילו אנו יוצאים לגלות, והגלות תהא מכפרת עלינו, מפני שגורמת להכנעה<strong>. אמר רבי יהושע בן לוי</strong> (אמורא ארץ ישראלי בדור הראשון)<strong>: לפי שנתפללו בצינעה ולא נענו –</strong> מפני שבתעניות הראשונות נכנסו לבית הכנסת והתפללו שלא בפרהסיה, ולא נענו מן השמים<strong>, לפיכך יצאו לחוץ ויתפרסמו –</strong> לכן בתעניות השניות והאחרונות יצאו לרחובה של עיר ויתפללו בפרהסיה, ועל ידי כך ייוודע בזיונם ברבים, ובזיונם יהא כפרה להם, מפני שגורם להכנעה. זה טעם נוסף לדבר<strong>.</strong><br><br><small>ב<strong>בבלי תענית</strong> טז,א אמרו: למה יוצאים לרחובה של עיר? - אמר רבי חייא בר אבא: לומר: צעקנו בצנעא (רש"י: בבית הכנסת) ולא נענינו, נבזה עצמנו בפרהסיא (רש"י: ברחוב). ריש לקיש אמר: גלינו (רש"י: שיצאנו מבית הכנסת), וגלותנו מכפרת עלינו. מאי בינייהו? - איכא בינייהו דגלו מבי כנישתא לבי כנישתא (רש"י ור"ג: למאן דאמר גלות - איכא, למאן דאמר פרהסיא - ליכא).<br><br>טעמו של רבי חייא בר אבא בבבלי כטעמו של רבי יהושע בן לוי בירושלמי, וטעמו של ריש לקיש בבבלי כטעמו של רבי חייא בר אבא בירושלמי.</small><br>
<strong>אמר רבי חייה בר בא: ולמה מוציאין את התיבה לרחובה של עיר</strong> בתעניות השניות והאחרונות<strong>? - לומר</strong> – משום שבכך אנו כאומרים לציבור<strong>: כלי אחד של חמדה שהיה</strong> (במסירה מהגניזה: היה) <strong>לנו</strong> – הוא ספר התורה שעל התיבה, <strong>גרמו עונותינו שיתבזה</strong> – על ידי שמוציאים אותו לרחובה של עיר. מעשה זה יזעזע את הציבור ויעורר אותם לשוב בתשובה<strong>.</strong><br><br><small>ב<strong>בבלי תענית</strong> טז,א אמרו: למה מוציאים את התיבה לרחובה של עיר? - אמר רבי יהושע בן לוי: לומר: כלי צנוע (שנמצא תמיד בבית הכנסת) היה לנו, ונתבזה בעוונינו.<br><br>טעמו של רבי יהושע בן לוי בבבלי כטעמו של רבי חייא בר אבא בירושלמי.<br><br><strong>כלי חמדה</strong><br>ב<strong>משנה אבות</strong> ג,יד שנו: חביבים ישראל, שניתן להם כלי חמדה. חיבה יתרה נודעת להם, שניתן להם כלי חמדה שבו נברא העולם, שנאמר: "כי לקח טוב נתתי לכם תורתי אל תעזובו" (משלי ד,ב).<br><br>הרי שהתורה היא מהדברים הנקראים "כלי חמדה".</small><br>• • •<br>במשנה שנינו, שנותנים אפר מקלה על גבי התיבה.
<strong>רבי חונה רבה דציפורין</strong> (רבי הונא הגדול, אמורא ארץ ישראלי בדור השלישי, מהעיר ציפורי, בגליל התחתון) <strong>אמר:</strong> ולמה נותנים אפר מקלה על גבי התיבה? - לומר (משום שבכך אנו כאומרים לציבור): <strong>אבותינו חיפו</strong> (ציפו) <strong>אותו</strong> (את הארון) <strong>זהב</strong> – שהארון שעשו היה מצופה זהב<strong>, ואנו חיפינו אותו אפר</strong> – ואילו אנו בעוונותינו נותנים אפר על הארון (התיבה). מעשה זה יזעזע את הציבור ויעורר אותם לשוב בתשובה<strong>.</strong><br><br><small><strong>כיצד נעשה הארון?</strong><br>ב<strong>ברייתא דמלאכת המשכן</strong> פרק ז נאמר: כיצד עשה בצלאל את הארון? - עשאו שלש תיבות, שתיים של זהב ואחת של עץ, נתן של עץ בתוך של זהב, ונתן של זהב בתוך של עץ, וחיפה שפתיו העליונות בזהב.<br>וב<strong>שיר השירים רבה</strong> פרשה א אמרו: כיצד נעשה הארון? - רבי חנינא ורבי שמעון בן לקיש. רבי חנינא אמר: שלוש תיבות עשאו, שתיים של זהב ואחת של עץ, נתן של עץ על של זהב, ושל זהב על של עץ, וחיפה שפתיו העליונות בזהב. ריש לקיש אמר: תיבה אחת עשאו, וחיפהו מבפנים ומבחוץ.</small><br>• • •<br><strong>אמר רבי יעקב דרומיא</strong> (אמורא ארץ ישראלי בדור הרביעי, מהדרום (מלוד או מסביבתה))<strong>: ולמה תוקעין בקרנות</strong> (בשופרות) בתעניות האחרונות (כנזכר במשנה לעיל א,ז ובמשניות להלן)<strong>? - לומר –</strong> משום שבכך אנו כאומרים לה'<strong>: חשבינו כאילו גועים כבהמה לפניך –</strong> החשב אותנו לפניך (נהיה חשובים לפניך) כאילו אנו משמיעים קול כבהמה, שקול השופר דומה לקול הבהמה, וכשם שאתה מרחם על הבהמה, כן תרחם עלינו<strong>.</strong><br><br><small>ב<strong>ירושלמי ראש השנה</strong> ג,ד אמרו: קומי רבי יהושע בן לוי תקעין בתעניתא (בשופרות). רבי יוסה בעי: ויתקעון קומוי בחצוצרתא? - ולא שמיע דתני: חצוצרות במקדש, אין חצוצרות בגבולים.<br><br>בגבולים היו תוקעים ומריעים ותוקעים בתעניות בשופרות אחר ברכת "גואל ישראל" ואחר כל ברכה וברכה משש הברכות הנוספות בתפילה (תוספתא תעניות א,י).<br><br>ב<strong>פסיקתא רבתי</strong> פרשה מ נאמר: "ויישא אברהם את עיניו וירא והנה איל אחר נאחז בסבך בקרניו" (בראשית כב,יג) - אמר לו הקב"ה: ראה מה לפניך, בניך העומדים אחריך, כשיהיו מסובכים ונאחזים בעברות, מה הם עושים בקרניו, נוטלים את הקרנות האלו ותוקעים בהם ואני נזכר עקדתו של יצחק ומזכה אותם בדין.<br><br>משום כך נקטו כאן שתוקעים בקרנות, ולא נקטו שופרות (מאמר זה שבמדרש הובא בסגנון אחר להלן ב,ד).</small><br>• • •<br><strong>אמר רבי לוי</strong> (אמורא ארץ ישראלי בדור השלישי)<strong>: ולמה יוצאין בין הקברות?</strong> – שבתעניות היו נוהגים לצאת לבית הקברות וצועקים ובוכים שם (דבר זה לא נזכר במשנה). <strong>- לומר</strong> – משום שבכך אנו כאומרים לה'<strong>: חשבינו כאילו מתים</strong> (במסירה מהגניזה: חשבנו כמתים) <strong>לפניך</strong> – החשב אותנו לפניך (נהיה חשובים לפניך) כאילו אנו מתים, והמיתה תהא מכפרת עלינו<strong>.</strong><br><br><small>ב<strong>בבלי תענית</strong> טז,א אמרו: למה יוצאים לבית הקברות? - פליגי בה רבי לוי בר לחמא (אמורא ארץ ישראלי בדור השלישי) ורבי חמא בר חנינא (אמורא ארץ ישראלי בדור השני). חד אמר: הרי אנו חשובים לפניך כמתים, וחד אמר: כדי שיבקשו מתים רחמים עלינו. מאי בינייהו? - איכא בינייהו קברי גויים (רש"י ור"ג: במקום שאין קברי ישראל. למאן דאמר: הרי אנו חשובים כמתים - הכי נמי מצי למיפק לקברי גויים, ולמאן דאמר: כדי שיבקשו רחמים עלינו - איבעי להו למיפק לקברי ישראל, שלבקש רחמים אפילו על עצמם ליכא, כל שכן עלינו).<br><br>בירושלמי לא הביאו אלא את הטעם הראשון שבבבלי. רבי לוי מסר הרבה בשם רבי חמא בר חנינא, ולכן נראה שרבי חמא בר חנינא הוא שאמר בבבלי: "הרי אנו חשובים לפניך כמתים", כדברי רבי לוי בירושלמי.<br><br>היציאה לבית הקברות בתענית הציבור אינה נזכרת במסורות התנאים.</small><br>
<strong>אמר רבי תנחומה</strong> (בר אבא, אמורא ארץ ישראלי בדור החמישי)<strong>: וכולהן בה</strong> – וכולם בה (כל העונשים מצויים ביציאה לבית הקברות)<strong>.</strong> וכך אנו כאומרים לה': <strong>אם מיתה אנו חייבין</strong> – בשל עוונותינו<strong>, הרי</strong> אנו <strong>מתים</strong> – הרי אנו יוצאים בתענית לבית הקברות, ובזה אנו חשובים לפניך כמתים, ויצאנו ידי חובת מיתה<strong>. אם גלות</strong> אנו חייבים<strong>, הרי</strong> אנו <strong>גולים</strong> – הרי אנו יוצאים בתענית מהעיר לבית הקברות שמחוץ לעיר, ובזה אנו חשובים לפניך כגולים ממקום למקום, ויצאנו ידי חובת גלות<strong>. אם רעבון</strong> (רעב) אנו חייבים<strong>, הרי</strong> אנו <strong>רעבים</strong> – הרי אנו מתענים ואיננו אוכלים, ויצאנו ידי חובת רעב. ולכן בתענית יוצאים לבית הקברות (במסירה מהגניזה: אם מיתה אנו חייבין, הרי אנו מתים לפניך. אם גלות אנו חייבין, הרי אנו גולים. אם רעבון, הרי אנו רעבים)<strong>.</strong><br><br><small><strong>לבישת שק בתענית</strong><br>ב<strong>בבלי תענית</strong> טז,א אמרו: למה מתכסים בשקים? (רש"י: חוגרים שקים. תנינן בירושלמי, שהיו חוגרים שקים ויוצאים לבית הקברות ותוקעים בקרנות, ובעי לה: שקים למה, ובית הקברות למה, ותקיעת שופר למה?) - אמר רבי חייא בר אבא: לומר: הרי אנו חשובים לפניך כבהמה (רש"י: שהשק נעשה משער בהמה. רי"ד: שהשק עושים ממנו מרדעת לחמור).<br><br>בירושלמי שלפנינו לא נזכר שהיו מתכסים בשקים. ברם מצאנו שאמר יואל: "חגרו (שקים) וספדו הכוהנים, הילילו משרתי מזבח, בואו לינו בשקים משרתי אלוהי... קדשו צום..." (יואל א,יג-יד). דרכם היתה לחגור שקים בתעניות לסימן צער, ולספוד ולישון בהיותם חגורי שק. הרי שלמדנו דין חגירת שקים בתעניות מדברי יואל, כשם שלמדנו כמה דינים עוד בתעניות מדברי יואל. גם באנשי נינוה נאמר שחגרו שקים בתעניתם (יונה ג,ה-ח). ואף בעוד מקומות במקרא נזכרה חגירת שק לסימן אבלות וצער.<br><br>ב<strong>מסכת דרך ארץ</strong> פרק 'המינים' הלכה לא נאמר: בשעת הכעס (בזמן שאין ישראל עושים רצונו של מקום), (הוא מסלק שכינתו מביניהם ו)עולה ויושב בשמי מרום, והכל צועקים ובוכים, ואין קולם נשמע, וגוזרים צום ומתפלשים באפר ומתכסים בשקים ומורידים דמעות.</small><br>• • •
(ג)  במשנה שנינו: <strong>ונותנין אפר מקלה על גבי התיבה.</strong>
כשנותנים אפר על גבי התיבה, נותנים אפר גם על גבי ספר התורה ששמים על התיבה. ולמה נותנים אפר על גבי ספר התורה? - <strong>על שם</strong> (משום) <strong>"עמו אנכי בצרה"</strong> (תהילים צא,טו) – ה' נמצא אצל ישראל בשעה שהם נתונים בצרה (והדברים הם דברי ה'). כשנותנים אפר על גבי ספר התורה הרי זה כאילו נותנים אפר בראשו של ה', ובזה ה' נמצא אצל ישראל בצרתם, שכן הם נותנים אפר בראשם בשל הצרה שבאה עליהם<strong>. אמר רבי זעורה</strong> (רבי זירא)<strong>: כל זמן דהוינא חמי לון עבדין כן</strong> – כל פעם שהייתי רואה אותם עושים כך (שנותנים אפר על גבי ספר התורה)<strong>, הוה גופי רעד</strong> – היה גופי רועד (מזדעזע)<strong>.</strong><br><br><small>לעיל כבר אמרו למה נותנים אפר על גבי התיבה ("אבותינו חיפו אותו זהב, ואנו חיפינו אותו אפר"), ואילו כאן אומרים למה נותנים אפר על גבי ספר התורה, ואין אומרים כאן עוד למה נותנים אפר על גבי התיבה. הדברים נראים כך, שכן הטעם שאמרו כאן ("עימו אנוכי בצרה") ראוי לאומרו על ספר התורה ולא על התיבה. כמו כן, יש להזדעזע כשנותנים אפר על גבי ספר התורה יותר מאשר כשנותנים אפר על גבי התיבה.<br><br>ב<strong>בבלי תענית</strong> טז,א אמרו: למה נותנים אפר מקלה על גבי ספר תורה? (כך גרסת כל כתבי היד) - אמר רבי יהודה בן פזי: כלומר "עימו אנוכי בצרה" (תהילים צא) (רש"י: שהשכינה מצטערת בצרת ישראל). ריש לקיש אמר: "בכל צרתם לו צר" (ישעיהו סג). אמר רבי זירא: כי הוה חזינא דיהבי אפר מקלה על גבי ספר תורה - הוה מזדעזע כוליה גופאי.<br><br>ב<strong>אסתר</strong> ד,א נאמר: ויקרע מרדכי את בגדיו וילבש שק ואפר ויצא בתוך העיר.<br>ובתרגום שני שם נאמר: באותה שעה הוציאו את הארון לשערי שושן, והוציאו עליו ספר תורה כשהוא כרוך בשק ומגולגל באפר.<br><br><strong>"עימו אנוכי בצרה"</strong><br>ב<strong>ספרי זוטא</strong> פסקה י נאמר: "עימו אנוכי בצרה" (תהילים צא,טו) - כל זמן שישראל בצרה, אף הקב"ה כאילו עימהם בצרה.<br><br><strong>כל זמן דהוינא...</strong><br>בשני מקומות עוד מצאנו שאמר רבי זירא לשון דומה למה שאמר כאן.<br>ב<strong>ירושלמי ברכות</strong> ד,ד אמרו: צריך לחדש בה (בתפילה) דבר בכל יום. אמר רבי זעורא: כל זמן דהוינא עביד כן, הוינא טעי.<br>וב<strong>ירושלמי תענית</strong> ד,א אמרו: עלה אדם למיטתו (ולא התפלל תפילת הערב) - אין מטריחים עליו שירד (ויתפלל). אמר רבי זעורה: כל זמן דהוינא עבד כן, הוינא מתפחד בלילייא.</small><br>• • •<br>ומספרים: <strong>ביומוי דרבי אילא</strong> (רבי אלעאי, אמורא ארץ ישראלי בדור השלישי) <strong>הוון שבקין ארונא ועללין לון</strong> – בימיו של רבי אילא היו (הציבור) עוזבים (מניחים) את הארון (התיבה בודדה ברחובה של עיר) ונכנסים (הולכים) להם (מרחובה של עיר)<strong>. אמר ליה רבי זעורה</strong> (רבי זירא, מגדולי אמוראי ארץ ישראל בדור השלישי) – אמר לו רבי זעורה (לרבי אילא)<strong>: לא כן תני</strong> – וכי לא כך שנוי (שנו בברייתא בתוספתא)<strong>: לא היו מתחלפין עליה</strong> (על התיבה) <strong>כל היום</strong> – לא היו אנשים מתחלפים במשך היום לשמור על התיבה עם ספר התורה שעליה, כשהציבור היו מניחים את התיבה ברחובה של עיר והולכים להם<strong>, אלא אחד היה יושב ומשמרה</strong> (שומר עליה) <strong>כל היום?!</strong> – הרי שאין להניח את התיבה ברחוב בודדה, משום כבודו של ספר התורה שעל התיבה. ומדוע הניחו את התיבה ברחוב בודדה?<br><br><small>ב<strong>תוספתא תעניות</strong> א,ח שנו: סדר תעניות כיצד? - מוציאים את התיבה לרחובה של עיר, ונותנים עליה אפר מקלה, ולא היו מתחלפים עליה, אחד יושב ומשמרה כל היום.</small><br>• • •
(ד)  ואומרים: <strong>רבי יודן בירבי מנשה</strong> (אמורא ארץ ישראלי בדור השלישי) <strong>ורבי שמואל בר נחמן</strong> (אמורא ארץ ישראלי בדור השני והשלישי) – שני האמוראים חלוקים, למה נותנים אפר בראש כל אחד ואחד, ואין יודעים מי אמר זאת ומי אמר זאת<strong>. חד אמר</strong> – אחד (מהם) אמר<strong>: כדי להזכיר</strong> לפני ה' את <strong>זכותו של אברהם</strong> אבינו – שיזכור ה' את זכותו של אברהם, שהיה צדיק ועשה מעשים טובים, וירחם עלינו<strong>. וחורנה אמר</strong> – והאחר אמר<strong>: כדי להזכיר</strong> לפני ה' את <strong>זכותו של יצחק</strong> אבינו – שיזכור ה' את זכותו של יצחק, שהיה צדיק ועשה מעשים טובים, וירחם עלינו<strong>.</strong>
ומסבירים (במה נחלקו שני האמוראים): <strong>מאן דאמר</strong> – מי שאמר, <strong>כדי להזכיר זכותו של אברהם - בין עפר</strong> ו<strong>בין אפר</strong> – אפשר לתת בראש כל אחד ואחד גם עפר, ולא אפר בלבד (כלשון המשנה)<strong>, על שם</strong> (משום) שנאמר: <strong>"ואנכי עפר ואפר"</strong> (בראשית יח,כז) – אברהם אמר שהוא חשוב כעפר ואפר, שאינו שווה כלום. וכדי להזכיר את זכותו של אברהם, אפשר לתת בין עפר ובין אפר<strong>.</strong> אבל <strong>מאן דאמר</strong> – מי שאמר, <strong>כדי להזכיר זכותו של יצחק - ובלבד אפר</strong> – יש לתת בראש כל אחד ואחד אפר בלבד (כלשון המשנה), ולא עפר<strong>,</strong> משום ש<strong>רואין אפרו של יצחק כאילו</strong> הוא <strong>צבור על גבי המזבח</strong> – שהיה יצחק ראוי להיעלות לעולה ולהיות אפרו מלוקט ומונח יחד על גבי המזבח שנעקד עליו. וכדי להזכיר את זכותו של יצחק, יש לתת אפר בלבד<strong>.</strong><br><br><small>ב<strong>בבלי תענית</strong> טז,א אמרו: למה נותנים אפר בראש כל אחד ואחד? - פליגי בה רבי לוי בר לחמא ורבי חמא בר חנינא. חד אמר: הרי אנו חשובים לפניך כעפר, וחד אמר: כדי שיזכור לנו אפרו של יצחק וירחם עלינו. מאי בינייהו? - איכא בינייהו עפר סתם (רש"י ור"ג: שאינו אפר מקלה. למאן דאמר הרי אנו חשובים לפניך כעפר - סגי בעפר סתם, למאן דאמר כדי שיזכור אפרו של יצחק - בעינן אפר מקלה דומיא דאפר יצחק).<br><br>לפי הירושלמי, שני הנימוקים הם להזכיר את זכות האבות. ואילו לפי הבבלי, הנימוק הראשון הוא מעין הנימוקים שנאמרו בירושלמי ובבבלי למנהגים אחרים בתענית ("חשבנו כאילו"; "הרי אנו חשובים לפניך כ..."), והנימוק השני הוא להזכיר את זכותו של יצחק.<br><br><strong>רואים אפרו של יצחק</strong><br>ב<strong>בראשית רבה</strong> צד,ה נאמר: "ויזבח זבחים לאלוהי אביו יצחק" - (למה הקריב יעקב לאלוהי אביו יצחק? -) רבנן אמרי: רואים את אפרו של יצחק כאילו צבור על גבי המזבח (כאילו היה אפרו צבור בשעת העקדה, ולפיכך הקריב יעקב לאלוהי אביו יצחק כדי להזכיר את עקדת יצחק).<br>וב<strong>ספרא</strong> 'בחוקותי' פרשה ב וב<strong>ויקרא רבה</strong> לו,ה נאמר: למה נאמר באברהם וביעקב זכירה ("וזכרתי את בריתי יעקב... ואף את בריתי אברהם אזכור"), וביצחק לא נאמר זכירה ("ואף את בריתי יצחק")? - רבנין אמרי: רואים אפרו של יצחק כאילו הוא צבור על גבי המזבח (ולכן יצחק זכור לפני ה' תמיד ואינו צריך זכירה).<br>וב<strong>במדבר רבה</strong> יז,ב נאמר: נטלו (את האיל) אברהם והעלהו עולה תחת בנו. אמר אברהם: ריבון העולמים, תהא רואה כאילו דם יצחק זרוק לפניך. נטל האיל והפשיטו ואמר כך: תהא רואה כאילו עורו של יצחק הפשטתי לפניך. נטלו והספיגו (במלח) ואמר כך: תהא רואה כאילו יצחק מסתפג לפניך. שרפו ואמר כך: תהא רואה כאילו אפרו של יצחק צבור על גבי המזבח.</small><br>• • •<br>במשנה שנינו, שכל אחד ואחד נוטל אפר ונותן בראשו, שהיה השמש עובר אצל הציבור, וכלי מלא אפר בידו, וכל אחד ואחד נוטל אפר מהשמש ונותן בראשו.
ומספרים: <strong>רבי יודה בר פזי</strong> (אמורא ארץ ישראלי בדור השלישי והרביעי)<strong>, כד הוה נפק לתעניתא</strong> – כאשר היה יוצא (לרחובה של עיר) לתענית<strong>, הוה אמר קומיהון</strong> – היה אומר לפניהם (לפני הציבור)<strong>: אחינן</strong> – אחינו<strong>, כל מאן דלא מטא שמשא לגביה יסב עפר ויתן גו רישיה</strong> (במסירה מהגניזה: ויתן על רישיה) – כל מי שלא הגיע השמש אצלו (לתת לו אפר) - ייקח עפר (מן הארץ, במקום אפר) וייתן בראשו. לדעתו, אפשר לתת גם עפר, ולא אפר בלבד<strong>.</strong><br><br><small>רבי יהודה בר פזי הורה הוראה מעשית הנוגעת לסדר התענית. להלן ד,ד מסופר, שרבי חגי הורה הוראה הנוגעת לתענית.<br><br>ב<strong>בראשית רבה</strong> מט,יא נאמר: תנינן: סדר תעניות כיצד? - מוציאים את התיבה לרחובה של עיר ונותנים אפר מקלה על גבי התיבה. רבי יודן ברבי מנשה ורבי שמואל בר נחמן. חד אמר: זכותו של אברהם, וחד אמר: זכותו של יצחק. מאן דאמר זכותו של אברהם - דכתיב: "ואנכי עפר ואפר" ומאן דאמר זכותו של יצחק - אפר לחודיה. מילתא דרבי יודן בר פזי פליגא (על מי שאמר בין עפר ובין אפר), דרבי יודן בר פזי הוה מכריז בציבורא ואמר: כל מאן דלא מטא שליחא דציבורא לגביה (לתת אפר בראשו) יסב קיטמא (אפר) ויתן ברישיה. מילתא דרבי יודן בר פזי אמר הוא עפר והוא אפר.<br><br>נראה שבדברי המדרש הורכבו יחד שתי לשונות.<br>לשון אחת: מילתא דרבי יודן בר פזי פליגא, דרבי יודן בר פזי הוה מכריז בציבורא ואמר: כל מאן דלא מטא שליחא דציבורא לגביה יסב <strong>קיטמא</strong> ויתן ברישיה.<br>לשון שנייה: רבי יודן בר פזי הוה מכריז בציבורא ואמר: כל מאן דלא מטא שליחא דציבורא לגביה יסב <strong>עפר</strong> ויתן ברישיה. מילתא דרבי יודן בר פזי אמר הוא עפר והוא אפר.<br>שתי הגרסות חלוקות בדעתו של רבי יודן בר פזי. לפי הגרסה האחת, יש לתת אפר בלבד. לפי הגרסה השנייה, אפשר לתת גם עפר, ולא אפר בלבד. הגרסה השנייה נתמכת בירושלמי כאן.<br><br><strong>השמש</strong><br>השמש של בית הכנסת נקרא בלשון חכמינו "חזן הכנסת". החזן היה ממונה על הסדר בבית הכנסת. הוא היה אומר לכוהנים הנושאים את כפיהם: "אמורו", ומקריא להם. הוא היה אומר לעולה לתורה: "קרא". הוא היה תוקע בערב שבת, כדי להבטיל את העם ממלאכה ולהבדיל בין קודש לחול. הוא היה אומר בתעניות לכוהנים לתקוע (להלן הלכה יא). היו לו תפקידים נוספים. במקום שלא היה בין הקהל מי שיודע להתפלל על פה, היה החזן שליח הציבור (משום כך, השמש בירושלמי כאן נקרא במקבילה בבראשית רבה 'שליחא דציבורא'). החזן גם היה קורא בתורה, כשהקרואים לא ידעו לקרוא בעצמם. החזן גם היה מלמד תינוקות.</small><br>• • •
(ה)  במשנה שנינו, שנותנים אפר מקלה... <strong>ובראש הנשיא.</strong> ולמה נותנים אפר בראש הנשיא, ואין הנשיא נותן בעצמו אפר בראשו? -
<strong>אמר רבי תחליפא קיסריא</strong> (אמורא ארץ ישראלי בדור השני, מהעיר קיסריה, על חוף ים התיכון)<strong>: כדי לפרסמו</strong> – כדי להודיע ברבים את בזיונו של הנשיא<strong>,</strong> משום ש<strong>לא דומה המתבזה מעצמו</strong> – שנותן בעצמו אפר בראשו, <strong>למתבזה מאחר</strong> – שאחר נותן אפר בראשו, שהביזיון גדול יותר כשאחר נותן אפר בראשו, וכשהביזיון גדול יותר הדבר מתפרסם, ולכן אחר נותן אפר בראש הנשיא, ואין הנשיא נותן בעצמו אפר בראשו<strong>.</strong><br><br><small>ב<strong>בבלי תענית</strong> טו,ב אמרו: וכל אחד ואחד נוטל ונותן בראשו. נשיא ואב בית דין נמי נשקלו אינהו וננחו בראשייהו, מאי שנא דשקיל אינש אחרינא ומנח להו? (רש"י: דקתני: ונותנים על גבי התיבה ובראש הנשיא כו' - דמשמע על ידי אחר, וגבי שאר כל אדם לא תני נותנים, אלא כל אחד ואחד נוטל ונותן כו') - אמר רבי אבא דמן קסרי: לפי שאינו דומה מתבייש מעצמו למתבייש מאחרים (רש"י: דאיכא עגמת נפש טפי, ומשום חשיבותם הם מתביישים מאחרים, אבל שאר בני אדם דלא חשיבי - לא מתביישי בנתינת אחרים, וסגי להו בנתינת עצמם).</small><br>• • •
(ו)  ואומרים: <strong>כתיב</strong> – כתוב<strong>: "יצא חתן מחדרו וכלה מחופתה"</strong> (יואל ב,טז) – כך ציוה יואל, כשאמר להם לגזור תעניות ולאסוף את העם בימי התעניות להתפלל<strong>.</strong> ודורשים את הכתוב: <strong>"יצא חתן מחדרו" - זה</strong> ה<strong>ארון, "וכלה מחופתה" - זה התורה</strong> (ספר התורה) – מכאן שבתעניות מוציאים את התיבה עם ספר התורה ממקומם בבית הכנסת לרחובה של עיר<strong>. דבר אחר: "יצא חתן מחדרו" - זה הנשיא, "וכלה מחופתה" -</strong> זה <strong>אב בית דין</strong> – מכאן שבתעניות יוצאים הנשיא ואב בית דין מביתם לרחובה של עיר, כדי להימצא עם הציבור בצרתם<strong>.</strong><br><br><small><strong>"יצא חתן מחדרו וכלה מחופתה"</strong><br>ב<strong>אליהו רבה</strong> פרשה יח נאמר: "יצא חתן מחדרו וכלה מחופתה" (יואל ב) - מיכן אמרו: אפילו חכם מישראל שהוא כמשה רבנו וחסיד כאהרן אחיו לא יאמר, הואיל והריני בתוך ביתי, שלום עליך נפשי, אלא יצא וייכנס עם הציבור בצער. עליו הוא אומר: "יצא חתן מחדרו וכלה מחופתה".<br><br><strong>כלה זה התורה</strong><br>ב<strong>שמות רבה</strong> מא,ה נאמר: בשעה שנתן הקב"ה התורה לישראל, היתה חביבה עליהם ככלה שהיא חביבה על בן זוגה. מניין? - שנאמר: "וייתן אל משה ככלותו" (כתוב "ככלתו" חסר).<br>וב<strong>מדרש תנחומא</strong> פרשת 'כי תישא' סימן יח נאמר: התורה קישטתיה ותיקנתיה ככלה, היא וכל כלי ארגליא (כלי מלאכה) שלה, מקרא, משנה, תלמוד, הלכות, אגדות, ונתתיה למשה ככלה, שנאמר: "וייתן אל משה ככלותו".<br><br><strong>חתן זה הנשיא</strong><br>בירושלמי חגיגה ב,ב (ב"עובדא דאלכסנדריאה") נקרא הנשיא ארוס, ובמקבילה בירושלמי סנהדרין ו,ט (ובבבלי סוטה מז,א וסנהדרין קז,ב) נקרא הנשיא בעל.</small><br>
ומספרים: <strong>רבי חלבו</strong> (אמורא בדור השלישי) <strong>אמר לרבי יודן נשייא</strong> (הנשיא, רבי יהודה נשיאה השני, בדור השלישי לאמוראי ארץ ישראל, נכד נכדו של רבי יהודה הנשיא)<strong>: פוק עימן וצערך עבר</strong> (במסירה מהגניזה: וצערך עבי<strong>ד</strong>) – צא עימנו (עם הציבור לרחובה של עיר בתענית) ובזיונך עשוי (יהיה נעשה, שייתנו אפר בראשך כדי שתתבזה), משום שאין התענית נחשבת תענית ציבור אלא אם כן יצא הנשיא עם הציבור. הרי שהיעדרותו של הנשיא פוגמת בתענית<strong>.</strong>
ומסיקים מכאן: <strong>אמר רבי יוסה</strong> (מגדולי אמוראי ארץ ישראל בדור הרביעי)<strong>: הדא אמרה</strong> – זאת אומרת (יש להסיק מכאן)<strong>, אילין תענייתא דאנן עבדין לית אינון תעניין</strong> – אלה התעניות שאנו עושים (קובעים, גוזרים; או: מקיימים) אין הם תעניות (אין התעניות נחשבות כתעניות ציבור)<strong>. למה?</strong> – מדוע? <strong>- דלית נשייא עמן</strong> – שאין הנשיא עימנו (אין הנשיא משתתף עם הציבור במעמד התענית). מימרה מעין זו מובאת גם להלן בתחילת הלכה ב<strong>.</strong><br><br><small><strong>הנשיא בתענית הציבור</strong><br>בבבלי נמצאות שבע מסורות, שבהן בית הנשיא קבע את התענית והכריז עליה.<br>ב<strong>בבלי תענית</strong> יד,א-ב אמרו: רבי יהודה נשיאה גזר תליסר תעניתא ולא איעני...<br>ו<strong>שם</strong> כד,א אמרו: רבי יהודה נשיאה גזר תעניתא, בעא רחמי ולא אתא מטרא...<br>ו<strong>שם</strong> אמרו: דבי נשיאה גזור תעניתא, ולא אודעינהו לרבי יוחנן ולריש לקיש. לצפרא אודעינהו, אמר ליה ריש לקיש לרבי יוחנן: הא לא קבלינן עלן (את התענית) מאורתא (ביום שלפני התענית)! אמר ליה: אנן בתרייהו גרירינן (אנו נגררים אחרי בית הנשיא).<br>ו<strong>שם</strong> אמרו: דבי נשיאה גזור תעניתא, בעו רחמי ולא אתא מטרא...<br>ו<strong>שם</strong> אמרו: רבי גזר תעניתא, נחית קמיה...<br>ו<strong>שם</strong> כה,ב אמרו: רבי יהודה נשיאה גזר תעניתא, ירדו להם גשמים לאחר הנץ החמה...<br>וב<strong>בבלי בבא מציעא</strong> פה,ב אמרו: גזר רבי תעניתא, אחתינהו לרבי חייא ובניו...<br><br>בירושלמי לעיל א,א מסופר שרבי יהודה הנשיא אמר לבני נווה לעשות תענית.<br><br>לפי המסופר בירושלמי כאן, השתתפותו של הנשיא במעמד התענית חשובה להצלחת התענית.<br><br>במסורות האלו מסופר על הנשיאים: רבי יהודה הנשיא, נכדו רבי יהודה נשיאה, ונכדו רבי יהודה נשיאה השני. בימיהם היו החכמים מקורבים לבית הנשיא, ולנשיא היה תפקיד מרכזי בתענית הציבור. מימי האמורא רבי יוסי ואילך התרחקו החכמים מבית הנשיא, ולנשיא לא היה תפקיד מרכזי בתענית הציבור, וזהו שאמר רבי יוסי: "אין הנשיא עימנו".<br><br><strong>אין תענית ציבור בבבל</strong><br>ב<strong>בבלי תענית</strong> יב,ב אמרו: אמר שמואל: אין תענית ציבור בבבל (רש"י: לענין חומרי תענית, שהיו אוכלים מבעוד יום ואסורים בנעילת הסנדל), אלא תשעה באב בלבד.<br>וב<strong>בבלי פסחים</strong> נד,ב אמרו: אמר שמואל: אין תענית ציבור בבבל (רש"י: אין חומר תענית ציבור נוהג בו, לאכול מבעוד יום וליאסר במלאכה, ושאר חומרי האמורים שם), אלא תשעה באב בלבד.<br><br>אין בבבל "תענית ציבור" (תענית חמורה של לילה ויום, חמשת העינויים ואיסור מלאכה), מלבד תשעה באב, אבל יש בבבל "תענית יחיד" (תענית קלה של יום, ואיסור אכילה ושתייה בלבד). בבבל גזרו "תעניות יחיד" על צרות שבאו עליהם, לרבות עצירת גשמים (ראה בבלי תענית כא,ב; כד,א-ב; כו,א).<br><br>בירושלמי כאן אמרו, שהיעדרותו של הנשיא פוגמת בתענית. סיבת היעדרותו של הנשיא אינה חשובה. חסרונו של הנשיא הוא החשוב. כשאין נשיא ובית דין של סמוכים, אין כוח לבית דין ולחכמים לגזור "תעניות ציבור" (תעניות חמורות). לכן אין תענית ציבור בבבל, כי אין נשיא בבבל (רמב"ן).<br>בבל היא דוגמה לחוץ לארץ, שבאה ללמד שאין אפשרות לגזור "תעניות ציבור" מחוץ לארץ ישראל.<br><br>במסורות על התעניות בבבל אין זכר ליציאה לרחובה של עיר, לדברי כיבושים (דרשה) ולתפילת עשרים וארבע ברכות, כי אין תענית ציבור בבבל. בבבל היתה ביום התענית "כנופיא" - אספה, התכנסות (בבלי תענית יב,ב). מקום הכינוס של הקהל היה אצל אחד החכמים או אצל ראש הגולה. מקום זה נקרא "בי תעניתא" (בבלי שם). באספה עסקו ב"מילי דמתא" - צורכי ציבור (בבלי שם).<br>• • •<br>כיון שאמרו לעיל שבתעניות הנשיא והציבור יוצאים לחוץ ומתפרסמים, מביאים ענין אחר שגם בו הנשיא והציבור יוצאים לחוץ ומתפרסמים.</small>
(ז)  ואומרים: <strong>כתוב אחד</strong> (בענין פר העלם דבר של הציבור) <strong>אומר: "</strong>והיזה שבע פעמים לפני ה' <strong>אל פני הכפורת</strong> (במסירה מהגניזה: הפרכת. וצריך לומר: <strong>את</strong> פני ה<strong>פר</strong>ו<strong>כ</strong>ת)<strong>"</strong> (ויקרא ד,יז)<strong>, וכתוב אחר</strong> (בענין פר החטאת של הכוהן המשיח) <strong>אומר: "</strong>והיזה מן הדם שבע פעמים לפני ה' <strong>אל</strong> (צריך לומר: <strong>את</strong>) <strong>פני פרוכת הקודש"</strong> (ויקרא ד,ו)<strong>. רבי אחא</strong> (אמורא ארץ ישראלי בדור הרביעי) <strong>אמר: איתפלגון רבי אבהו ורבנן</strong> – נחלקו רבי אבהו (אמורא ארץ ישראלי בדור השלישי) וחכמים, למה בכתוב האחד נאמר "הפרוכת" סתם ובכתוב האחר נאמר "פרוכת הקודש", ואין יודעים מי אמר זאת ומי אמר זאת<strong>. חד אמר</strong> – אחד (מהם) אמר<strong>: חטא הנשיא</strong> – כשחטא הכוהן המשיח (כוהן גדול המשוח בשמן המשחה) לבדו<strong>, הגדולה במקומה</strong> – הגדולה של הקודש עומדת במקומה, שעדיין אין הקדושה מסתלקת, ולכן בענין פר החטאת של הכוהן המשיח נאמר "פרוכת הקודש"<strong>. חטא הציבור</strong> – אבל כשחטא הציבור<strong>, אין הגדולה במקומה</strong> – הגדולה של הקודש אינה עומדת במקומה, שהקדושה מסתלקת, ולכן בענין פר העלם דבר של הציבור נאמר "הפרוכת" ולא נאמר "פרוכת הקודש"<strong>. וחורנה אמר</strong> – והאחר אמר<strong>: לפי שחטאו הלמד</strong> (הלומד) <strong>והמלמד</strong> – כשהורו בית דין הגדול ("המלמד") שוגגים, שטעו בהוראתם, ועשו כל הקהל ("הלמד") או רובם שוגגים על סמך הוראת בית הדין, שלא ידעו שבית הדין טעו, בית הדין מביאים פר העלם דבר של הציבור, ומשום שחטאו גם בית הדין וגם הציבור, הגדולה של הקודש אינה עומדת במקומה, ולכן בענין פר העלם דבר של הציבור נאמר "הפרוכת" ולא נאמר "פרוכת הקודש". וכשהורה כוהן משיח לעצמו שוגג, שטעה בהוראתו, ועשה שוגג על סמך הוראתו, הכוהן הגדול מביא פר חטאת, ומשום שחטא הוא לבדו, הגדולה של הקודש עומדת במקומה, ולכן בענין פר החטאת של הכוהן המשיח נאמר "פרוכת הקודש"<strong>.</strong><br><br><small>לפי הדעה השנייה, רק אם חטא בית הדין והציבור - אין הגדולה במקומה, אבל אם חטא הציבור - עדיין הגדולה במקומה. אבל לפי הדעה הראשונה, אם חטא הציבור - אין הגדולה במקומה.<br><br>ב<strong>בבלי זבחים</strong> מא,ב אמרו: תנא דבי רבי ישמעאל: מפני מה נאמר "פרוכת הקודש" (ויקרא ד) בפר כוהן משיח, ולא נאמר בפר העלם דבר של ציבור? (רש"י: בפר כוהן משיח כתיב: "את פני פרוכת הקודש", ובפר העדה כתיב: "את פני הפרוכת") - משל למלך בשר ודם שסרחה עליו מדינה, אם מיעוטה סרחה - פמליא (חבורת משרתי המלך) שלו קיימת, אם רובה סרחה - אין פמליא שלו קיימת (רש"י: הרי הוא מסולק מחיבתם. הכי נמי, כיון שחטאו רוב ציבור, כביכול נסתלקה הקדושה).</small><br>
לעיל אמר רבי יהושע בן לוי: לפי שנתפללו בצנעה ולא נענו, <strong>לפיכך יצאו לחוץ ויתפרסמו -</strong> מניין שיצאו החוטאים לחוץ בפרהסיה ועל ידי כך ייוודע חטאם ברבים? - <strong>על שם</strong> (משום שנאמר בענין פר העלם דבר של הציבור) <strong>"והוציא את הפר אל מחוץ למחנה</strong> ושרף אותו<strong>"</strong> (ויקרא ד,כא), וכן נאמר בענין פר החטאת של הכוהן המשיח: "והוציא את כל הפר אל מחוץ למחנה... ושרף אותו" (ויקרא ד,יב), שמפני שחטאו הכוהן הגדול וכן הציבור, לכן, לאחר הקטרת החלבים, מוציאים את הפרים שלהם מן המקדש אל מחוץ למחנה (מחוץ לעיר) ושורפים אותם בפרהסיה, ועל ידי כך יודעים הכל שחטאו הכוהן הגדול וכן הציבור<strong>.</strong><br>
ואומרים: <strong>תני</strong> – שנה (ברייתא) <strong>חזקיה</strong> (אמורא ארץ ישראלי בדור הראשון, בנו של רבי חייא)<strong>: רמז</strong> – הכתוב האחד, האומר: "אל פני הכפורת", והכתוב האחר, האומר: "אל פני פרוכת הקודש", יש בהם רמז<strong>, כל מקום שיש משיח - יש ארון</strong> – כל זמן שהיה כוהן גדול שנמשח בשמן המשחה, היה ארון הקודש במקדש<strong>, וכל מקום שאין משיח - אין ארון</strong> – אבל כל זמן שלא היה כוהן גדול שנמשח בשמן המשחה, לא היה ארון הקודש במקדש. יאשיהו המלך גנז את שמן המשחה ואת הארון, ובמקדש הראשון עד ימי יאשיהו נמשחו כוהנים גדולים בשמן המשחה והיה ארון בבית קודש הקודשים, ומימי יאשיהו וכן במקדש השני לא נמשחו כוהנים גדולים בשמן המשחה ולא היה ארון בבית קודש הקודשים. הכתוב בענין הכוהן המשיח, האומר: "אל פני פרוכת הקודש", יש בו רמז שכשיש משיח יש "הקודש" (הארון), שמכיון שהפרוכת סוככת על ארון הקודש, היא נקראת "פרוכת הקודש", והכתוב שלא בענין הכוהן המשיח, האומר: "אל פני הפרוכת", יש בו רמז שכשאין משיח אין "הקודש" (הארון), שמכיון שהפרוכת אינה סוככת על ארון הקודש, אין היא נקראת "פרוכת הקודש"<strong>.</strong><br><br><small>ב<strong>תוספתא סוטה</strong> יג,א שנו: משנגנז ארון, נגנזו עימו צנצנת המן וצלוחית של שמן המשחה ומקלו של אהרן, שקדיה ופרחיה, וארגז שהשיבו פלשתים דורון לאלוהי ישראל. כולם היו בבית קודש הקודשים, ומשנגנז ארון, נגנזו עימו. ומי גנזו? - יאשיהו המלך גנזו. מה ראה? - כיון שראה כתוב בתורה: "יולך ה' אותך ואת מלכך אשר תקים עליך אל גוי אשר לא ידעת אתה ואבותיך" (דברים כח,לו) (רש"י יומא נב,ב: ודאג שמא יגלה לבבל), פיקד (ציוה) ללויים וגנזוהו, שנאמר: "ויאמר ללויים המבינים לכל ישראל הקדושים לה', תנו את ארון הקודש בבית אשר בנה שלמה בן דויד מלך ישראל (רש"י: והלא שם היה נתון, אלא לומר שגנזוהו שם) אין לכם משא בכתף" (דברי הימים ב לה,ג), אמר להם: גנזו אותו, שלא יגלה לבבל כשאר כל הכלים, שתחזירוהו למקומו (לעתיד לבוא, שאם גולה הוא עימכם לבבל - אין אתם מחזירים אותו בכתפיכם למקומו), שנאמר: "עתה עבדו את ה' אלוהיכם ואת עמו ישראל" (שם) (שאם גולה הוא לבבל, תעבדו את שוביכם). מיד גנזו אותו הלויים.</small><br>
ואומרים: <strong>ואתייא כיי</strong> (=כההיא) <strong>דמר</strong> (=דאמר) – ובאה (הברייתא ששנה חזקיה ללמד) כמו אותה (מימרה) שאמר <strong>רבי שמואל בר ינא</strong> (בר אינא, אמורא ארץ ישראלי בדור הרביעי) <strong>בשם רבי אחא: חמשה דברים היה המקדש האחרון חסר מן הראשון</strong> – חמישה דברים היו במקדש הראשון ולא היו במקדש השני<strong>, ואלו הן: אש</strong> (של מעלה, שירדה מן השמים)<strong>, וארון, ואורים ותומים, ושמן המשחה, ורוח הקודש</strong> – הרי שבמקדש השני לא היו שמן המשחה והארון<strong>.</strong> מניין שהיה המקדש האחרון חסר חמישה דברים? - <strong>על שם</strong> (משום שנאמר בענין המקדש האחרון) <strong>"</strong>ובנו הבית <strong>וארצה בו ואכבדה"</strong> (חגי א,ח) – חגי אמר לעם שעלו מן הגולה, שבית המקדש שיבנו יהיה לרצון לה' ולכבוד ייחשב לו<strong>, "ואכבד" כתיב</strong> – כתוב <strong>חסר ה"א</strong> – בסוף המילה, וה"א בגימטרייה חמש<strong>. אלו חמשה דברים שהיה המקדש האחרון חסר מן הראשון</strong> – הה"א החסרה יש בה רמז, שבמקדש השני, שבו מדבר הכתוב, היו חסרים חמישה דברים שהיו במקדש הראשון<strong>.</strong><br><br><small>מימרה זו מובאת בירושלמי מכות ב,ו ובהוריות ג,ד.<br><br>ב<strong>בבלי יומא</strong> כא,ב אמרו: אמר רב שמואל בר איניא אמר רב אחא: מאי דכתיב: "עלו ההר והבאתם עץ ובנו הבית וארצה בו ואכבד" (חגי א) (רש"י: בנבואת חגי כתיבא, ובבית שני משתעי קרא), וקרינן "ואכבדה", מאי שנא דמחוסר ה"א? - אלו חמישה דברים שיש בין מקדש ראשון למקדש שני, ואלו הם: ארון וכפורת וכרובים (רש"י: כוליה חדא מילתא), ואש, ושכינה (רש"י: לא שרתה בו שכינה), ורוח הקודש (רש"י: לא שרתה רוח הקודש בנביאים משנת ארבע לדריוש ואילך), ואורים ותומים.<br>וב<strong>במדבר רבה</strong> טו,י וב<strong>מדרש תנחומא</strong> פרשת 'בהעלותך' סימן ו נאמר: כשחרב בית המקדש נגנזה המנורה, וזה אחד מחמישה דברים שנגנזו: הארון והמנורה והאש ורוח הקודש והכרובים.<br>וב<strong>שיר השירים רבה</strong> פרשה ח נאמר: חמישה דברים היה בית אחרון חסר מן הראשון, ואלו הם: אש של מעלה, ושמן המשחה, וארון, ורוח הקודש, ואורים ותומים. הדא הוא דכתיב: "וארצה בו ואכבדה" (חגי א), "ואכבד" כתיב חסר ה"א.<br><br>בבבלי מנו שכינה, ולא מנו שמן המשחה שמנו בירושלמי. ובבמדבר רבה ובמדרש תנחומא מנו ארון וכרובים כשני דברים ומנו מנורה, ולא מנו אורים ותומים ושמן המשחה שמנו בירושלמי.</small><br>• • •
(ח)  במשנה שנינו, שהזקן שבהם אומר לפניהם דברי כיבושים.
ומספרים: <strong>דלמא</strong> – מעשה (מעשה שהיה) (מעשה זה מובא באיכה רבה ג אות נ)<strong>: רבי בא בר זבדא</strong> (אמורא ארץ ישראלי בדור השני והשלישי) <strong>ורבי תנחום בר עילאי</strong> (בר חנילאי, אמורא ארץ ישראלי בדור השני) <strong>ורבי יאשיה</strong> (אמורא ארץ ישראלי בדור השלישי) <strong>נפקון לתעניתא</strong> – יצאו (לרחובה של עיר) לתענית (לדרוש לפני הציבור, כדי לעורר את ליבם לתשובה)<strong>.</strong><br><br><small>המילה "דלמא" מקורה במילה היוונית 'דרמה' (בחילוף ר ב-ל).</small><br>
<strong>דרש רבי בא בר זבדא</strong> (לפני הציבור)<strong>: "נשא לבבינו אל כפיים</strong> אל אל בשמים<strong>"</strong> (איכה ג,מא) <strong>- ואיפשר</strong> (ואפשר) <strong>כן?!</strong> – וכי אפשר (הייתכן) כך?! <strong>אית בר נש דנסב ליביה ויהיב גו ידיה</strong> (במסירה מהגניזה: ויהיב לידיה)<strong>?!</strong> – וכי יש בן אדם שלוקח את ליבו ונותן (את ליבו) בידיו (לידיו)?! <strong>אלא מהו</strong> (מה הוא פירוש המילים) <strong>"נישא</strong> לבבנו אל כפיים<strong>"? - נשוי ליבינן לכף ידינן</strong> – נשַוֶּה (נשים, ניתן) ליבנו לכף ידינו, שנתבונן וניתן דעתנו למה שיש בכף ידינו, ואם יש בידינו גזל, נשיב את הגזלה<strong>, ואחר כך "אל אל בשמים"</strong> – רק אחר כך, אחר שנשיב את הגזלה, נתפלל אל ה' שבשמים<strong>. כך</strong> (באופן זה)<strong>, אם יהיה השרץ</strong> (אחד משמונה שרצים שנבלתם מטמאה) <strong>בידו של אדם, אפילו טובל במי</strong> ה<strong>שילוח או במי בראשית</strong> (מי אוקיינוס) – והשרץ בידו<strong>, אין לו טהרה עולמית</strong> – אינו טהור לעולם<strong>,</strong> אבל כש<strong>השליכו</strong> (זרק את השרץ) <strong>מידו, מיד</strong> – אפילו עדיין לא עלה מן המקוה, <strong>טהר</strong> – הוא טהור, אם טובל במקוה של ארבעים סאה<strong>.</strong><br><br><small>המשל והנמשל: השרץ בידו של אדם זה הגזל שבידו, הטבילה במקוה זו התפילה, השלכת השרץ זו השבת הגזלה, והטהרה זו קבלת התפילה על ידי הקב"ה. כמו שאדם אינו יכול להיטהר כאשר הוא עדיין אוחז בשרץ הגורם טומאה, כך אין יכולה תפילתו להתקבל כאשר הוא עדיין אוחז בגזל.<br><br>ב<strong>תוספתא תעניות</strong> א,ח שנו: סדר תעניות כיצד? - מוציאים את התיבה לרחובה של עיר... זקן שבהם אומר לפניהם דברי כיבושים: בניי, יתבייש אדם מחברו (ויחזיר לו את הגזלה שגזל אותו), ואל יתבייש אדם (כל ימיו בפני עצמו) ממעשיו (הרעים), מוטב יתבייש אדם מחברו (להחזיר את הגזל), ואל יהא הוא ובניו מציבים (צבים, נפוחים) ברעב (שהרי בעוון גזל הגשמים נעצרים (בבלי תענית ז,ב))... אם היה שרץ בידו של אחד, אפילו טובל בשילוח ובכל מימי בראשית, אינו טהר לעולם, השליך השרץ מידו, עלתה לו טבילה בארבעים סאה, וכן הוא אומר: "ומודה ועוזב ירוחם" (משלי כח,יג), ואומר: "נישא לבבנו אל כפיים" וגו' (איכה ג,מא).<br><br>דרשת רבי אבא בר זבדא לקוחה מהתוספתא.<br>לפי התוספתא, הדגיש הזקן, שהצרה שעומדים בה נובעת מן החטא, וכל עוד אינם שבים מן החטא שבידם, אין תועלת לתענית ולסדריה. דברי הכיבושים מדגישים, שהאיסורים והמנהגים של תענית הציבור אינם חשובים ואינם מועילים, והדבר העיקרי הוא תשובת הלב ושינוי המעשה (וידוי על חטאים, חזרה ממעשים רעים ועשיית מעשים טובים).<br><br>וב<strong>בבלי תענית</strong> טז,א אמרו: תנו רבנן: אדם שיש בידו עברה (רש"י: גזל) ומתוודה עליה ואינו חוזר בה (רש"י: לשלם את הגזל), למה הוא דומה? - לאדם שתופס שרץ בידו, שאפילו טובל בכל מימות שבעולם - לא עלתה לו טבילה. זרקו מידו, כיון שטבל בארבעים סאה - מיד עלתה לו טבילה, שנאמר: "ומודה ועוזב ירוחם" (משלי כח,יג), ואומר: "נישא לבבנו אל כפיים אל אל בשמים" (איכה ג,מא).<br>ו<strong>שם</strong> ח,א אמרו: אמר רבי אמי: אין תפילתו של אדם נשמעת אלא אם כן משים ליבו בכפו (שם ליבו לכפו, נותן את דעתו לכפו, לגזל שבידו, להחזירו), שנאמר: "נישא לבבנו אל כפיים אל אל בשמים" (איכה ג).<br><br>בספר <strong>בן סירא</strong> (מחכמי ישראל בימי הזוגות) לד,כו-כז נאמר: טובל ממת ושוב נוגע בו, מה יועיל ברחיצתו? כן אדם צם על חטאיו ושוב הולך ועושה אלה, תפילתו מי ישמע? וצומו מה יועיל?<br><br><strong>הטבילה במקוה זו התפילה</strong><br>ב<strong>פסיקתא דרב כהנא</strong> כד,ב נאמר: ...נמשלה תפילה למקוה...<br><br>וב<strong>מדרש תהילים</strong> ד,ט נאמר: "אמרו בלבבכם על משכבכם ודומו" – תניא, רבי אליעזר בן יעקב אמר: "מקוה ישראל ה'" (ירמיהו יז,יג) - מה מקוה מטהר את הטמאים, כך הקב"ה מטהר את ישראל. מי ראוי לילך אצל מי, המקוה אצל הטמא, או הטמא אצל המקוה? - הטמא צריך לילך ולירד ולטבול בו. כך הקב"ה מטהר את ישראל - אמר הקב"ה לישראל: אני אמרתי לך, כשאתה מתפלל, התפלל בבית הכנסת שבעירך, ואם אין אתה יכול להתפלל בבית הכנסת, התפלל בתוך שדך, ואם אין אתה יכול להתפלל בתוך שדך, התפלל בתוך ביתך, ואם אין אתה יכול להתפלל בתוך ביתך, התפלל על מיטתך, ואם אין אתה יכול להתפלל על מיטתך, הרהר בלבך. הדא הוא דכתיב: "אמרו בלבבכם על משכבכם ודומו". מהו "ודומו"? - אמר רבי יודן: ובלבד שתידום מאותה עברה שבידך.<br><br><strong>מי שכפיו טהורות - תפילתו טהורה</strong><br>ב<strong>שמות רבה</strong> כב,ג נאמר: "על לא חמס בכפי ותפילתי זכה" (איוב טז,יז) - וכי יש תפילה עכורה?! אלא כל מי שידיו מלוכלכות בגזל, הוא קורא להקב"ה ואינו עונה אותו, למה? שתפילתו בעבירה. אבל איוב, שלא היה בעמלו גזל, היתה תפילתו זכה, לכך אומר: "על לא חמס בכפי" - לפי שאין עוול בכפי ובעמלי, תפילתי זכה.<br><br><strong>מי השילוח ומי בראשית</strong><br>השילוח הוא ברכת מים בעיר דוד בירושלים. אל השילוח זרמו מי עין גיחון לאורך נקבה (מנהרה).<br>חזקיהו המלך סתם את מוצא מימי גיחון העליון, והוליכם דרך מנהרה שחצב לברכה שעשה (דברי הימים ב לב,ל).<br><br>ב<strong>במדבר רבה</strong> יח,כא וב<strong>מדרש תנחומא</strong> פרשת 'קורח' סימן יב נאמר: מניין למקוה שצריך ארבעים סאה? - דכתיב: "מי השילוח ההולכים לאט" (ישעיהו ח) - "לאט" בגימטרייה ארבעים.<br>וב<strong>פסיקתא דרב כהנא</strong> ו,ב וב<strong>פסיקתא רבתי</strong> פרשה טז נאמר: "יען כי מאס העם הזה את מי השילוח ההולכים לאט" (ישעיהו ח) - מהו "לאט"? - בר קפרא אמר: חיזרנו על כל המקרא ולא מצינו מקום ששמו לאט, אלא זה חזקיהו מלך יהודה שהיה מטהר את ישראל במקוה של ארבעים סאה, מנין "לאט".<br><br>וב<strong>פרקי דרבי אליעזר</strong> פרק כ נאמר: באחד בשבת נכנס אדם (הראשון) במימי גיחון העליון, עד שהמים הגיעו עד צוארו, והיה מתענה שבע שבתות ימים עד שנעשה גופו כמין ירוקה, ואמר אדם לפני הקב"ה: ריבון כל העולמים, העבר נא חטאתי מעלי וקבל את תשובתי וילמדו כל הדורות שיש תשובה. מה עשה הקב"ה? - פשט את יד ימינו וקיבל את תשובתו והעביר את חטאתו מעליו.<br><br>הרי שמי השילוח / הגיחון מיוחדים לטהרה עוד מימי אדם הראשון.<br><br>מי בראשית הם המים שכיסו את כל הארץ במעשה בראשית, ואחר כך נקוו בימים.<br><br>אדם הטובל ושרץ בידו, אפילו טובל במקוה של מי השילוח, או במי בראשית שהם מים רבים, אינו טהור. אבל אם השליך את השרץ מידו, אפילו טובל במקוה סתם של ארבעים סאה שהם מים מועטים, טהור. הרי שאין טהרתו של אדם תלויה באיכות המים (מי השילוח) או בכמותם (מי בראשית), אלא במעשיו של אדם בלבד.</small><br>• • •<br><strong>דרש רבי תנחום בר עילאי</strong> (לפני הציבור)<strong>: "ויכנעו שרי ישראל והמלך</strong> (רחבעם) <strong>ויאמרו צדיק יי', ובראות יי' כי נכנעו היה דבר יי' אל שמעיה</strong> (הנביא) <strong>לאמר</strong> נכנעו לא אשחיתם<strong>"</strong> (דברי הימים ב יב,ו-ז) – כשעלה שישק מלך מצרים למלחמה על ירושלים, אמר שמעיה הנביא דברי תוכחה למלך ולשרים, והם שבו מדרכיהם הרעות וקיבלו עליהם את עול מצוות ה', וה' לא השמיד אותם. ודייק רבי תנחום בר עילאי: <strong>'נתענו' אין כתיב כאן</strong> – אין כתוב כאן<strong>, אלא</strong> כתוב כאן <strong>"נכנעו לא אשחיתם"</strong> – שלא ראה ה' את תעניתם, אלא ראה את כניעתם, ולכן לא השמיד אותם. מכאן שאין התענית מועילה אלא תשובה<strong>.</strong><br><br><small>דרשת רבי תנחום בר עילאי היא מעין האמור במשנה: הזקן שבהם אומר לפניהם דברי כיבושים: אחינו, לא נאמר באנשי נינוה "וירא האלוהים את שקם ואת תעניתם", אלא: "וירא האלוהים את מעשיהם כי שבו מדרכם הרעה".</small><br>• • •<br><strong>דרש רבי יאשיה</strong> (לפני הציבור)<strong>: "התקוששו וקושו"</strong> (צפניה ב,א) – הנביא קרא לישראל לחזור בתשובה. ודרש רבי יאשיה: אם נרצה לקשט (לבדוק, לתקן) אחרים, <strong>נתקושש גרמן עד דלא נקושש חורנין</strong> – נתקשט את עצמנו (נבדוק ונתקן את עצמנו תחילה) עד שלא נקשט אחרים (קודם שנבדוק ונתקן אחרים). 'התקוששו' הוא ציווי בבנין התפעל מן השורש ק,ש,ש. 'קושו' הוא ציווי בבנין קל מן אותו שורש<strong>. בגין דאית הכא בני נש דאמרין עלי לישן ביש גבי רבי יוחנן</strong> (גדול אמוראי ארץ ישראל בדור השני) – משום שיש כאן בני אדם שאומרים עלי לשון הרע (רכילות, דברי גנאי) לרבי יוחנן<strong>, אלא כל עמא לדינה</strong> – אלא כל העם לדין (אין עצה אלא שיבואו הכל למשפט על שאמרו עלי לשון הרע)<strong>.</strong>
<strong>אמרין</strong> – אומרים (המספרים מעשה זה)<strong>: הוה</strong> (הוו) <strong>תמן</strong> – היו שם <strong>רבי חייה</strong> (בר אבא) <strong>ורבי איסי</strong> (רבי אסי) <strong>ורבי אימי</strong> (רבי אמי)<strong>, וקמון ואזלון לון</strong> – ועמדו והלכו להם<strong>.</strong><br><br><small>רבי יאשיה התכוון בדבריו לרבי חייא ולרבי אסי ולרבי אמי, שאמרו עליו לשון הרע לרבי יוחנן, ומשום כבודם לא הזכירם רבי יאשיה במפורש אלא נקט: "אית הכא בני נש", וכן: "כל עמא". רבי חייא ורבי אסי ורבי אמי הבינו שרבי יאשיה התכוון בדבריו להם, ולא רצו להשיב על דבריו אלא הלכו משם במחאה על דבריו.<br><br>ב<strong>ירושלמי ראש השנה</strong> ב,ו ו<strong>סנהדרין</strong> א,ב אמרו: רבי בא בר זבדא פתח (פותח את הדיון או את הדרשה בבית המדרש), רבי חייא ורבי יסא ורבי אימי חתמין (חותמים, מסיימים).<br>במעשה המובא כאן היה רבי אבא בר זבדא הפותח, ואפשר שרבי חייא ורבי אסי ורבי אמי היו החותמים, ודרש רבי יאשיה שרבי חייא ורבי אסי ורבי אמי יקשטו ויתקנו את עצמם תחילה ואחר כך יקשטו ויתקנו אחרים בדרשתם לפני הציבור.<br><br>ב<strong>בבלי</strong> (בכמה מקומות) אמרו: "התקוששו (רשב"ם בבא בתרא ס,ב: הסר קש מבין עיניך תחילה, כלומר, קשוט עצמך) וקושו" (צפניה ב) - אמר ריש לקיש: קשוט עצמך ואחר כך קשוט אחרים.<br><br>ב<strong>בבלי תענית</strong> ז,ב אמרו: אמר רבי שמעון בן פזי: אין הגשמים נעצרים אלא בשביל מספרי לשון הרע.<br>אפשר שרבי יאשיה אמר לחבריו לתקן את חטא לשון הרע, משום שבגללו נעצרו הגשמים שהיו מתענים עליהם.<br><br>בדרשותיהם הדגישו שלושת החכמים, כל אחד בדרכו, שהדבר החשוב אינו נוהגי התענית אלא התנהגותם של האנשים. רבי אבא בר זבדא העלה קושי פרשני בפסוק. פתרון הפסוק עוסק בענינו של יום התענית. רבי תנחום בר עילאי הבחין בניסוח מקראי המכוון לכוונת הלב ולא למעשה החיצוני. הוא הביא דוגמה מהמקרא לתגובת השומעים לדברי הכיבושים שנאמרו. ואילו רבי יאשיה הוקיע את תלמידי החכמים עצמם על התנהגותם.<br><br><strong>"בגין... אלא..."</strong><br>ב<strong>ירושלמי עבודה זרה</strong> ד,א אמרו: רבי שמעון ברבי הוה ליה מרקוליס (אליל רומאי) גו חקלא (שדה). אתא גביה בורגנרה (בעל תחנת דרכים), אמר ליה: <strong>בגין</strong> דשמעית דארכונא (מושל) בעי מיעבור הכא למחר, <strong>אלא</strong> בחייך דאת מרים אילין כיפייא (אבנים)...<br>וב<strong>פסיקתא דרב כהנא</strong> ז,ז וב<strong>פסיקתא רבתי</strong> פרשה יז נאמר: נתכנסו כל הבכורות אצל אבותיהם, אמרו להם: <strong>בגין</strong> דאמר משה "ומת כל בכור בארץ מצרים" (שמות יא,ה), וכל מה דאמר על הלין עמא אתא עליהון, <strong>אלא</strong> איתון ונפיק אלין עברייא מביננא, ואי לא, הלין עמא מייתין (וכל מה שאמר משה על העם הזה בא עליהם, אלא בואו ונוציא את העברים הללו מבינינו, ואם לאו, העם הזה ימות)... הלכו להם אצל פרעה, אמרו לו: <strong>בגין</strong> דאמר משה "ומת כל בכור בארץ מצרים", וכל מה דאמר על הלין עמא אתא עליהון, <strong>אלא</strong> קום ואפיק אלין עברייא מביננא, ואי לא, הלין עמא מייתין...<br>• • •<br>ב<strong>דברי הימים ב</strong> ז,יג-יד אמר ה' לשלמה: "הן (אם) אעצור השמים ולא יהיה מטר, והן אצוה על חגב לאכול הארץ, ואם אשלח דֶבֶר בעמי. וייכנעו עמי אשר נקרא שמי עליהם ויתפללו ויבקשו פני וישובו מדרכיהם הרעים, ואני אשמע מן השמים ואסלח לחטאתם וארפא את ארצם".</small>
(ט)  ואומרים: <strong>אמר רבי לעזר</strong> (רבי אלעזר בן פדת, אמורא בדור השני)<strong>: שלשה דברים מבטלין את הגזירה</strong> ה<strong>קשה</strong> – שגזר ה' על ישראל, כגון עצירת גשמים או ארבה או דבר<strong>, ואלו הן: תפילה וצדקה</strong> (נדבה לעני) <strong>ותשובה</strong> (חזרה מהדרך הרעה) – שאם עשו ישראל את שלושת הדברים, ה' מבטל את הגזרה הקשה<strong>. ושלשתן</strong> נאמרו <strong>בפסוק אחד: "ויכנעו עמי אשר נקרא שמי עליהם</strong> ויתפללו ויבקשו פניי וישובו מדרכיהם הרעים<strong>"</strong> (דברי הימים ב ז,יד)<strong>. "ויתפללו" - זו תפילה; "ויבקשו פניי"</strong> (שם) <strong>- זו צדקה</strong> – שייתנו צדקה קודם שיתפללו לפני ה'<strong>, כמה דאת אמר</strong> – כמו שאתה אומר (כמו שנאמר)<strong>: "אני בצדק אחזה פניך"</strong> (תהילים יז,טו) – בזכות צדקה אזכה לראות את פני ה', ולכן ייתן אדם צדקה קודם שיתפלל<strong>; "וישובו מדרכיהם הרעים" - זו תשובה. אם עשו כן</strong> – אם עשו את שלושתם<strong>, מה כתיב תמן?</strong> – מה כתוב שם (בהמשך הפסוק)? <strong>- "ואני אשמע</strong> מן <strong>השמים ואסלח לחטאתם וארפא את ארצם"</strong> – אז יבטל ה' את הגזרה שגזר עליהם<strong>.</strong>
(י)  ומספרים: <strong>רבי חגיי</strong> (אמורא ארץ ישראלי בדור השלישי והרביעי) <strong>דרש הדא דרבי לעזר כל שעה בתעניתא</strong> – דרש (לפני הציבור) את זו (המימרה) של רבי אלעזר כל פעם בתענית (ברחובה של עיר), משום שבתענית ציבור עשו את שלושת הדברים הללו, כדי לבטל את הצרה שהיו מתענים עליה, שכן בתענית ציבור היתה נהוגה תפילה מיוחדת והיו רגילים לחלק צדקה והיו עושים תשובה<strong>.</strong><br><br><small>גם רבי אלעזר אמר את דבריו בדרשה בתענית ציבור.<br><br>ב<strong>ירושלמי סנהדרין</strong> י,ב אמרו, שתפילה וצדקה ותשובה מצילים מחלומות קשים ומחזיונות קשים.<br><br>ב<strong>בראשית רבה</strong> מד,יב נאמר: רבי יודן בשם רבי לעזר: שלושה דברים מבטלים את הגזרה, ואלו הם: תפילה וצדקה ותשובה, ושלושתם בפסוק אחד: "וייכנעו עמי אשר נקרא שמי עליו ויתפללו" (דברי הימים ב ז,יד) - הרי תפילה, "ויבקשו פני" (שם) - הרי צדקה, היך דאת אמר: "אני בצדק אחזה פניך" (תהלים יז,טו), "וישובו מדרכיהם הרעים" (דברי הימים שם) - הרי תשובה, ואחר כך "אסלח לחטאתם" (שם). רבי חונא בשם רבי יוסי: אף שינוי השם ומעשה טוב, שינוי השם מאברהם ושרה, מעשה טוב מאנשי נינוה, שנאמר: "וירא האלוהים את מעשיהם כי שבו" וגו' (יונה ג,י). ויש אומרים: אף שינוי מקום, שנאמר: "ויאמר י"י אל אברם לך לך" (בראשית יב,א). רבי מנא אמר: אף תענית, שנאמר: "יענך י"י ביום צרה" (תהילים כ,ב).<br><br>וב<strong>פסיקתא דרב כהנא</strong> כח,ג נאמר: רבי יודן בשם רבי לעזר: שלושה הם שמבטלים את הגזרה, ואלו הם: התפילה והצדקה והתשובה. ושלושתם בפסוק אחד: "וייכנעו עמי אשר נקרא שמי עליהם ויתפללו ויבקשו פני וישבו מדרכיהם הרעים ואני אשמע מן השמים ואסלח לחטאתם וארפא את ארצם" (דברי הימים ב ז,יד). "ויתפללו" - זו תפילה; "ויבקשו פני" - זו צדקה, דכתיב: "אני בצדק אחזה פניך" (תהילים יז,טו); "וישובו מדרכיהם הרעים" (דברי הימים שם) - זו תשובה. מה כתיב תמן: "ואני אשמע מן השמים ואסלח לחטאתם" (שם). רבי חונא בשם רבי יוסי: אף שינוי השם ושינוי מעשה. שינוי השם מאבינו אברהם - "ולא ייקרא עוד את שמך אברם והיה שמך אברהם" (בראשית יז,ה), אברם לא מוליד, אברהם מוליד; ודכוותיה: "שרי אשתך" (בראשית יז,טו), שרי לא ילדה, שרה ילדה. שינוי מעשה מאנשי נינוה - "וירא האלוהים את מעשיהם כי שבו מדרכם הרעה" (יונה ג,י). ויש אומרים: אף שינוי מקום מאבינו אברהם - "ויאמר י"י אל אברם לך לך מארצך וממולדתך" (בראשית יב,א), והדר: "ואעשך לגוי גדול" (בראשית יב,ב). רבי מנא אומר: אף התענית, דכתיב: "יענך י"י ביום צרה" (תהילים כ,ב).<br><br><strong>ובמדרש זוטא - קהלת</strong> ה,ו נאמר: אמר רבי יהודה בשם רבי אלעזר: שלושה דברים מבטלים גזרות רעות וקשות. ואלו הם: תפילה ותשובה וצדקה, ושלושתם כתובים בפסוק אחד: "וייכנעו עמי אשר נקרא שמי עליהם ויתפללו ויבקשו פני וישובו מדרכיהם הרעים" (דברי הימים ב ז,יד). "ויתפללו" זו תפילה, "ויבקשו פני" זו צדקה, "וישובו מדרכיהם הרעים" זו תשובה. אם עשו כן, מה כתיב תמן: "ואני אשמע מן השמים ואסלח לחטאתם וארפא את ארצם" (שם). רבי אמי אמר: אף התענית, שנאמר: "יענך ה' ביום צרה" (תהילים כ,ב). רבי אחא אמר: אף שינוי השם ושינוי מעשה ושינוי מקום.<br><br>וב<strong>בבלי ראש השנה</strong> טז,ב אמרו: אמר רבי יצחק: ארבעה דברים מקרעים גזר דינו של אדם, אלו הם: צדקה, צעקה (תפילה), שינוי השם, ושינוי מעשה (תשובה. רש"י: ששב מרעתו).<br><br><strong>צדקה</strong><br>רבי אלעזר אמר כמה מאמרים על מעלת הצדקה.<br>ב<strong>בבלי סוכה</strong> מט,ב אמרו: אמר רבי אלעזר: גדול העושה צדקה יותר מכל הקורבנות.<br>וב<strong>בבלי בבא בתרא</strong> ט,ב אמרו: רבי אלעזר אמר: צדקה - כל פרוטה ופרוטה מצטרפת לחשבון גדול.<br>ו<strong>שם</strong> אמרו: אמר רבי אלעזר: גדול העושה צדקה בסתר יותר ממשה רבנו, דאילו במשה רבנו כתיב: "כי יגורתי מפני האף והחמה" (דברים ט), ואילו בעושה צדקה כתיב: "מתן בסתר יכפה אף, ושוחד בחיק (רש"י: העושה צדקה בסתר) חמה עזה (רש"י: יכפה חמה עזה)" (משלי כא).<br><br><strong>צדקה בתענית</strong><br>ב<strong>בבלי ברכות</strong> ו,ב אמרו: אגרא דתעניתא - צדקתא (רש"י: שנותנים צדקה לערב לפרנסת העניים שהתענו היום).<br>וב<strong>בבלי סנהדרין</strong> לה,א אמרו: אמר רבי אלעזר: כל תענית שמלינים בה צדקה - כאילו שופכים דמים (רש"י: רגילים היו לחלק צדקה בליל תענית, והיו עיני העניים נשואות לכך, ואם ילינוה נמצאו עניים רעבים, שנשענו על כך. רמ"ה: רגילים היו לחלק צדקה ביום תענית, כדאמרינן בברכות ו,ב: אגרא דתעניתא - צדקתא, וקאמרינן השתא דכל תענית שמלינים בה צדקה ואין מחלקים אותה לעניים בו ביום - הרי הם כאילו שופכים דמים, לפי שעניים נשענים עליה ואין מבקשים מזונות ממקום אחר, ונמצאו לנים בתעניתם ומתים ברעב). והני מילי - בריפתא ובתמרי (רש"י ורמ"ה: שהם דברים מוכנים לאכילה, ועניים סומכים עליהם), אבל זוזי וחיטי ושערי - לית לן בה (רש"י: לא נשענו העניים עליהם לאותו הלילה, ולית לן בה עד למחר).<br><br>דברי רבי אלעזר על הצדקה שנאמרו בדרשה בתענית, כמו שאמרו בירושלמי כאן, מכוונים למה שאמר הוא עצמו בבבלי, שתכלית התענית היא הצדקה שמחלקים ביום התענית או בלילה שלאחריה.<br><br>נתינת צדקה לעניים כחלק מן התענית אינה מוזכרת במסורות התנאים, אך דברי האמוראים מצביעים על היותה חלק מכריע של יום תענית הציבור.<br>בבראשית רבה לג,ג ובויקרא רבה לד,יד מסופר שרבי תנחומא הורה לציבור בתענית לחלק צדקה לעניים, כי הוא ראה את נתינת הצדקה כגורם שיוריד גשמים. בבבלי מגילה כז,א מסופר שנתנו צדקה לעניים בתענית שגזר רב הונא.<br>נתינת צדקה אינה רק קיום מצוה אלא גם מבטאת רגישות למצוקת הזולת וערבות הדדית.<br><br>ב<strong>בבלי ברכות</strong> לב,ב אמרו: אמר רבי אלעזר: גדולה תענית יותר מן הצדקה. מה טעם? - זה בגופו וזה בממונו.<br><br>מימרה זו של רבי אלעזר אינה סותרת את המימרות לעיל, משום שהכוונה במימרה זו שתענית לבד גדולה יותר מצדקה לבד, אבל תענית שיש בה צדקה גדולה יותר מתענית שאין בה צדקה.<br><br><strong>תפילה</strong><br>רבי אלעזר אמר כמה מאמרים על מעלת התפילה.<br>ב<strong>בבלי ברכות</strong> לב,ב אמרו: אמר רבי אלעזר: גדולה תפילה יותר ממעשים טובים.<br>ו<strong>שם</strong> אמרו: אמר רבי אלעזר: גדולה תפילה יותר מן הקורבנות.<br>וב<strong>בבלי סוכה</strong> יד,א אמרו: אמר רבי אלעזר: למה נמשלה תפילתם של צדיקים כעתר (קלשון)? (רש"י: דכתיב: "ויעתר יצחק לה'" (בראשית כה); "וייעתר לו ה'" (שם)) - לומר לך, מה עתר זה מהפך את התבואה בגורן ממקום למקום, אף תפילתם של צדיקים מהפכת מידותיו של הקב"ה ממידת רגזנות למידת רחמנות.<br>וב<strong>שמות רבה</strong> כא,ד אמרו: "שומע תפילה עדיך כל בשר יבואו" (תהילים סה) - אמר רבי יהודה בר שלום בשם רבי אלעזר: בשר ודם, אם בא עני לומר דבר לפניו - אינו שומע הימנו, אם בא עשיר לומר דבר - מיד הוא שומע ומקבלו, אבל הקב"ה אינו כן, אלא הכל שווים לפניו בתפילה, הנשים והעבדים והעניים והעשירים.<br><br>ב<strong>בבלי ברכות</strong> לב,ב אמרו: אמר רבי אלעזר: מיום שחרב בית המקדש ננעלו שערי תפילה, שנאמר: "גם כי אזעק ואשווע שתם תפילתי" (איכה ג), ואף על פי ששערי תפילה ננעלו, שערי דמעה לא ננעלו, שנאמר: "שמעה תפילתי ה' ושועתי האזינה אל דמעתי אל תחרש" (תהילים לט).<br><br>מימרה זו של רבי אלעזר אינה סותרת את המימרות שלו לעיל, משום שאפשר לומר, שמימרה זו נאמרה ביחיד (כלשון הכתובים שהובאו במימרה זו), שאין תפילה לבד של יחיד מתקבלת אלא אם כן יש עימה דמעה, אבל תפילה של רבים (כגון התפילה בתענית האמורה בירושלמי כאן) מתקבלת לעולם.<br><br><strong>צדקה קודם תפילה</strong><br>ב<strong>בבלי בבא בתרא</strong> י,א אמרו: ...אדם נותן פרוטה לעני - זוכה ומקבל פני שכינה, שנאמר: "אני בצדק אחזה פניך" (תהילים יז). רבי אלעזר יהיב פרוטה לעני והדר מצלי, אמר, כתיב: אני בצדק אחזה פניך (רש"י: "אני בצדק" תחילה, ואחר כך "אחזה פניך" בתפילה).<br><br><strong>תשובה</strong><br>תשובה של רבים מתקבלת על ידי הקב"ה אפילו לאחר גזר דין, ואף על פי שנחתם - נקרע, מה שאין כן תשובה של יחיד (ראה בבלי ראש השנה יז,ב-יח,א). רבי אלעזר שאמר כאן, שתשובה מבטלת את הגזרה הקשה, אמר כן בתשובה של רבים.<br><br><strong>רבי חגי על תפילה בתענית</strong><br>ב<strong>ויקרא רבה</strong> ג,ב נאמר: "כי לא בזה ולא שיקץ ענות עני" וגו' (תהילים כב,כה) - בנוהג שבעולם, שני בני אדם נכנסים אצל הדיין, אחד עני ואחד עשיר, אל מי הדיין הופך פניו? לא אל העשיר?! ברם הכא: "ולא הסתיר פניו ממנו ובשוועו אליו שמע" (שם). רבי חגי גזר תעניתא (על עצירת גשמים), נחית מיטרא, אמר: לאו משום דאנא כדאי (לא מפני שאני ראוי לכך נשמעה תפילתי), אלא משום דכתיב: "כי לא בזה ולא שיקץ ענות עני".<br>וב<strong>מדרש תהילים</strong> כב,ל נאמר: "כי לא בזה ולא שיקץ ענות עני" - בנוהג שבעולם, שני בני אדם נכנסים אצל הדיין, אחד עני ואחד עשיר, למי הדיין מכיר פנים? הלא לעשיר, ברם הכא: "לא בזה ולא שיקץ ענות עני". בנוהג שבעולם, שני בני אדם נכנסים לדין, עני ועשיר, למי הדיין מהפך פניו? הלא לעשיר, ברם הכא: "ולא הסתיר פניו ממנו". בנוהג שבעולם, עני ועשיר נכנסים לדין, למי הדיין נזקק לשמוע? הלא לעשיר, ברם הכא: "ובשוועו אליו שמע". רבי חגי גזר תעניתא, נחית מיטרא, אמר: לא מפני שאני כדאי, אלא "כי לא בזה ולא שיקץ ענות עני".<br><br>המאמר במדרשים האלה הוא מעין דברי רבי אלעזר בשמות רבה לעיל. במדרשים האלה מסופר על מה שאמר רבי חגי בתענית על תפילה, כמו שמסופר בירושלמי כאן.<br>• • •<br>כיון שהביאו מימרה שאמר רבי אלעזר, שגזרה קשה בטלה, מביאים חמישה פתגמים ומאמרים שאמר רבי אלעזר, שענינם הוא שה' גוזר בראשית השנה כמה גשמים ירדו באותה השנה, והגזרה עשויה להשתנות באחרית השנה, הכל לפי מעשיהם של ישראל. הפתגמים והמאמרים שמביאים קשורים לכתובים שנאמרו בענין השגחת ה' על ארץ ישראל: "והארץ אשר אתם עוברים שמה לרשתה ארץ הרים ובקעות, למטר השמים תשתה מים. ארץ אשר ה' אלוהיך דורש אותה, תמיד עיני ה' אלוהיך בה מראשית השנה ועד אחרית שנה" (דברים יא,יא-יב).</small><br>
<strong>אמר רבי לעזר: סוף שתא כשתא</strong> – סוף השנה כמו השנה. שאם בשל מעשיהם הרעים של ישראל גזר ה' בראש השנה שתהיה השנה רעה, ואחר כך באותה השנה חזרו בהם ישראל לטובה, ה' משנה בסוף השנה את גזר הדין לטובה, ואם בשל מעשיהם הטובים של ישראל גזר ה' בראש השנה שתהיה השנה טובה, ואחר כך באותה השנה חזרו בהם ישראל לרעה, ה' משנה בסוף השנה את גזר הדין לרעה<strong>.</strong><br>
<strong>מן עפר קייטא לסיתוא</strong> – מן עפר הקיץ (ימי החמה) לחורף (ימי הגשמים). שיש לתת מעפר הארץ בתבואה ובפירות שאוספים בקיץ, כדי להעמיד (לקיים) אותם בחורף שלא יירקבו<strong>.</strong><br><br><small>ב<strong>בראשית רבה</strong> צ,ה נאמר: "אוכל שדה העיר אשר סביבותיה נתן בתוכה" - רבי נחמיה אמר: עירב בהם עפר וקטמית (אפר), דברים שמעמידים פירות ("אשר סביבותיה" היינו העפר שסביב האוכל נתן בו שלא יירקב).<br><br>ב<strong>ספרי דברים</strong> פסקה מ וב<strong>מדרש תנאים לדברים</strong> יא,יב נאמר: כתוב אחד אומר: "תמיד עיני ה' אלוהיך בה" (דמשמע הבטה לטובה), וכתוב אחד אומר: "המביט לארץ ותרעד" (תהילים קד,לב) (דמשמע הבטה לרעה), כיצד יתקיימו שני כתובים הללו? - לענין טובה הוא אומר: "תמיד עיני ה' אלוהיך בה", לענין רעה הוא אומר: "המביט לארץ ותרעד". לענין טובה כיצד? - הרי שהיו ישראל רשעים בראש השנה ונגזרו עליהם גשמים מועטים, וחזרו בהם. להוסיף עליהם - אי אפשר, שכבר נגזרה גזרה, אלא "תמיד עיני ה' אלוהיך בה", הקב"ה מורידם בזמנם ומשלח בהם את הברכה, ומורידם על הארץ שהיא צריכה להם על הצמחים ועל האילנות ועל הזרעים. לענין רעה כיצד? - הרי שהיו צדיקים בראש השנה ונגזרו עליהם גשמים מרובים, וחזרו בהם. לפחות מהם - אי אפשר, אלא "המביט לארץ ותרעד", הקב"ה מורידם שלא בזמנם ושולח בהם את המארה, ומורידם על הארץ שאינה צריכה להם ליערים ולמדברות ולימים ולנהרות, שנאמר: "ציה גם חום יגזלו מימי שלג שאול חטאו" (איוב כד,יט) - מעשים רעים שעשיתם עימי בימות החמה, שלא הפרשתם תרומה ומעשרות, הם מנעו מכם את הגשמים.<br><br>וב<strong>ירושלמי ראש השנה</strong> א,ג אמרו: תני רבי שמעון בן יוחי: הרי שהיו ישראל כשרים בראש השנה ונגזרו להם גשמים מרובים, ובסוף חטאו. לפחות מהם - אי אפשר. מה הקב"ה עושה? מפזרם לימים ולמדברות ולנהרות, כדי שלא תיהנה הארץ מהם. הרי שלא היו ישראל כשרים בראש השנה ונגזרו להם גשמים מעוטים, ובסוף עשו תשובה. להוסיף עליהם - אי אפשר. מה הקב"ה עושה? מורידם כדי הארץ ומשיב עימהם טללים ורוחות, כדי שתיהנה הארץ מהם. "ציה גם חום יגזלו מימי שלג שאול חטאו" (איוב כד,יט) - עוונות שעשו ישראל בקיץ גזלו מהם מימי השלג.<br><br>וב<strong>בבלי ראש השנה</strong> יז,ב אמרו: "תמיד עיני ה' אלוהיך בה" וגו' (דברים יא) - עיתים לטובה ועיתים לרעה (רש"י: פעמים שהעיתים הנתונים לסוף השנה לטובה הוא לה, להקל עליה מן הפורענות שגזרו עליה בראש השנה, ופעמים שהוא לרעה, לפחות מן הטובה שפסקו לה). עיתים לטובה כיצד? - הרי שהיו ישראל רשעים גמורים בראש השנה, ופסקו להם גשמים מועטים, לסוף חזרו בהם. להוסיף עליהם - אי אפשר, שכבר נגזרה גזרה. אלא הקב"ה מורידם בזמנם על הארץ שצריכה להם (רש"י: על השדות ועל הכרמים ועל הגנות), הכל לפי הארץ. עיתים לרעה כיצד? - הרי שהיו ישראל צדיקים גמורים בראש השנה, ופסקו להם גשמים מרובים, לסוף חזרו בהם. לפחות מהם - אי אפשר, שכבר נגזרה גזרה. אלא הקב"ה מורידם שלא בזמנם (רש"י: לפני הזריעה) על הארץ שאינה צריכה להם (רש"י: ביערות ובמדברות).<br><br>בבבלי שם אמרו, שתשובה של רבים מתקבלת על ידי הקב"ה אפילו לאחר גזר דין, וגזר הדין נקרע. והביאו ברייתא זו ושאלו: לטובה (כשחזרו בהם ישראל לטובה) מיהא ליקרע לגזר דינייהו (שפסקו להם גשמים מועטים) ולוסיף להו! והשיבו: שאני התם דאפשר בהכי (להורידם בזמנם על הארץ שצריכה להם, ואין צריך לקרוע את גזר הדין).<br><br>וב<strong>בבלי תענית</strong> ז,ב אמרו: אמר רב חסדא: אין הגשמים נעצרים אלא בשביל ביטול תרומות ומעשרות, שנאמר: "ציה גם חום יגזלו מימי שלג" (איוב כד). מאי משמע? - תנא דבי רבי ישמעאל: בשביל דברים שציויתי אתכם (רש"י: "ציה" דריש לשון ציווי) בימות החמה (רש"י: תרומות ומעשרות) ולא עשיתם, יגזלו מכם מימי שלג (רש"י: המטר) בימות הגשמים.<br><br>הפתגם "סוף שתא כשתא" בא ללמד את מה שנאמר בברייתא שבמקורות שהובאו.<br>הפתגם "מן עפר קייטא לסיתוא" הוא משל, שבא ללמד, שאם יפרישו תרומה ומעשרות בימות החמה, ירדו להם גשמים בימות הגשמים.<br>הפתגם "סוף שתא כשתא" והפתגם "מן עפר קייטא לסיתוא" קשורים יחד, כמו שנאמר בברייתא שבמקורות שהובאו.</small><br>
<strong>נפח צפונה יצף לבניך</strong> – נשבה רוח צפונית - אוי לבנים שלך. שרוח צפונית מביאה יובש ומונעת את הגשם וגורמת בצורת ורעב<strong>.</strong><br><br><small>ב<strong>משלי</strong> כה,כג נאמר: "רוּחַ צָפוֹן תְּחוֹלֵל (תמנע ותעצור) גָּשֶׁם".<br><br>ב<strong>ספרי דברים</strong> פסקה שו וב<strong>מדרש תנאים לדברים</strong> לב,ב נאמר: רוח צפונית עושה את הרקיע נקי כזהב (שהיא מפזרת את העננים ומטהרת את השמים ומגלה את אור השמש המזהיר כזהב).<br>ו<strong>שם</strong> נאמר: רוח צפונית - יפה בימות החמה וקשה בימות הגשמים (שהיא מקררת את האויר, ולכן בימי הקור קשה, ובימות החמה מביאה נחת מן החום).<br><br>וב<strong>בבלי בבא בתרא</strong> כה,ב אמרו: אמר רב חסדא, מאי דכתיב: "מצפון זהב יאתה" (איוב לז) - זו רוח צפונית שמזלת את הזהב.<br><br>רוח צפונית באה מן היבשה שמצפון לארץ ישראל, והיא מביאה אויר יבש וקר וממעטת את הגשמים וגורמת בצורת. בגלל הבצורת מחירי התבואות עולים, ובשל עליית מחירי התבואות יורד מחיר הזהב והוא נעשה זול יותר.<br><br>ב<strong>בבלי תענית</strong> ז,ב אמרו: אמר רבי שמעון בן פזי: אין הגשמים נעצרים אלא בשביל מספרי לשון הרע, שנאמר: "רוח צפון תחולל (רש"י: תבטל, כמו: "לא יחל דברו" (במדבר ל)) גשם ופנים נזעמים לשון סתר (תוספות: בשביל "לשון סתר" - לשון הרע, רוח צפון תבטל גשם)" (משלי כה).<br><br>הרי שבגלל מספרי לשון הרע, רוח צפונית נושבת והגשמים נעצרים.<br><br>הפתגם "מן עפר קייטא לסיתוא" בא ללמד, שהגשמים נעצרים בשביל ביטול תרומות ומעשרות.<br>הפתגם "נפח צפונה יצף לבניך" בא ללמד, שהגשמים נעצרים בשביל מספרי לשון הרע.<br>שתי המימרות על הגשמים שנעצרים נאמרו בבבלי בסמוך זו לזו, כמו שבירושלמי נאמרו בסמוך זה לזה שני הפתגמים המקבילים לשתי המימרות.<br><br><strong>יצף ל...</strong> (קריאת צער)<br>ב<strong>בראשית רבה</strong> נו,ד נאמר: בא לו (סמאל) אצל יצחק, אמר לו: מה ברא דעלובתא (מה זה בן שרה העלובה), הולך הוא (אביך) לשוחטך. ...אמר ליה (אברהם ליצחק): <strong>יצף ל</strong>ההוא (סמאל), דיגער ביה (שיגער בו הקב"ה)...<br><br>יצף - דואג, חושש; יצפא - דאגה, חשש<br>ב<strong>פסיקתא רבתי</strong> פרשה מ נאמר: עם שיצחק מהלך עם אביו, מה עשה השטן? בא ועמד לו לימינו של יצחק, אמר לו: הא עלוב בנה של עלובה, כמה תעניות נתענית אימך וכמה תפילות נתפללה עד שלא באת לה, והזקן הזה נשתטה מזקנותו והולך לשוחטך. מיד הפך יצחק פניו אל אביו, אמר לו: אבא, ראה מה אמר לי האיש הזה. אמר: הוא בא ליצף לך (להדאיג אותך)...<br>וב<strong>מדרש תנחומא</strong> (בובר) פרשת 'וירא' סימן מו נאמר: עם שהם הולכים, בא השטן מימינו של יצחק ואמר: אי עלוב בנה של עלובה, כמה תעניות נתענית אימך עד שתבוא, והזקן נשתטה בזקנותו והרי הוא הולך לשחוט אותך. חזר יצחק ואמר לאביו: ראה מה זה אומר לי. אמר לו: הוא בא ליצף אותך, אבל הקב"ה אל יצף לנו, שנאמר: "אלוהים יראה לו השה לעולה" (בראשית כב,ח).</small><br>
<strong>כל שנה שאין מתריעין עליה בראשונה</strong> (במסירה מהגניזה: בראשה) – כל שנה שאין מתענים ומריעים בה בתחילתה<strong>, סוף שמתריעין</strong> (במסירה מהגניזה: שמתענין) <strong>עליה בסופה</strong> – היא (השנה) עתידה שיתענו ויריעו בה באחריתה, שיבואו עליהם צרות בסוף השנה, ויצטרכו לגזור תענית על הציבור בגלל הצרות, ויריעו בשופרות. ומכלל לאו אתה שומע הן, שכל שנה שמתריעים עליה בראשה, שבאו עליהם צרות בתחילת השנה, ונצטרכו לגזור תענית על הציבור בגלל הצרות, והריעו בשופרות, אין מתריעים עליה בסופה, שתהיה להם שנה טובה<strong>.</strong><br><br><small>ב<strong>בבלי ראש השנה</strong> טז,ב אמרו: אמר רבי יצחק: כל שנה שאין תוקעים בתחילתה - מריעים לה (עושים לה רע) בסופה. ואמר רבי יצחק: כל שנה שרשה (ענייה, שיש בה צרות) בתחילתה - מתעשרת בסופה, שנאמר: "מראשית השנה" (דברים יא) - "מרשית" כתיב (לשון 'רש'), "ועד אחרית" - מכלל דיש לה אחרית (תקוה ותוחלת).<br><br>וב<strong>ירושלמי ראש השנה</strong> א,ג אמרו: כתיב: "תמיד עיני יי' אלוהיך בה מראשית השנה" - כהנא אמר: "מרשית" כתיב, "ועד אחרית שנה" - מדוה לה בראשה ויהב לה אחרית טבה בסיפא.<br><br>וב<strong>מדרש תנאים לדברים</strong> יא,יב נאמר: "מרשית השנה" - חסר אל"ף, לומר לך: כל שנה שהיא רשה בתחילתה סופה להיות עשירה בסופה.<br><br>במקורות שהובאו נאמר: כל שנה שהיא רשה בתחילתה סופה להיות עשירה בסופה. ומכלל זה אתה שומע, שכל שנה שהיא עשירה בתחילתה סופה להיות רשה בסופה.<br><br>שנה שאין מתריעים עליה בראשה היא שנה שהיא עשירה בתחילתה, ושנה שמתריעים עליה בסופה היא שנה שהיא רשה בסופה. כמו כן, שנה שמתריעים עליה בראשה היא שנה שהיא רשה בתחילתה, ושנה שאין מתריעים עליה בסופה היא שנה שהיא עשירה בסופה.<br>נמצא שהמימרה שבירושלמי כאן והמימרות שבמקורות שהובאו דבר אחד הן.</small><br>
<strong>כל</strong> (במסירה מהגניזה: כל שנה) <strong>שאינה חסה על פירות חבירתה</strong> – כל שנה שאין צר לה להפסיד או לקלקל את הפירות של השנה שקדמה לה, בשל ריבוי הפירות<strong>, סוף שהיא מאבדת פירותיה</strong> – היא (השנה) עתידה שתפסיד את פירותיה שלה, ולא יהיו להם פירות<strong>.</strong><br><br><small>מהמקורות שהובאו לעיל אתה שומע, שכל שנה שהיא עשירה בתחילתה סופה להיות רשה בסופה. המימרה שבירושלמי כאן היא מעין דבר זה.</small><br>• • •<br><strong>אמר רבי אחא</strong> (אמורא ארץ ישראלי בדור הרביעי)<strong>: ורוב היין מחמיץ</strong> – ריבוי היין גורם שהיין מחמיץ (נעשה חומץ)<strong>.</strong><br><br><small>המימרה של רבי אחא היא מעין המימרה שלפניה.</small><br>• • •<br>ומספרים: <strong>אית הוה סבין בציפורין</strong> – היו זקנים בציפורין (העיר ציפורי שבגליל התחתון)<strong>, כד הוות רביעתא קדמייתא [נחתא</strong> (מילה זו נוספה על פי מסירה מהגניזה)<strong>]</strong> – כאשר היתה רביעה (עונת גשמים) ראשונה יורדת<strong>, הוו מריחין בעפרא וידעין מימור מיימי שתא</strong> (במסירה מהגניזה: וידעין מה מימי שתא) – היו מריחים את העפר ויודעים לומר את מימי השנה, שלפי ריח העפר בירידת הגשמים שבתחילת השנה היו יודעים כמה גשמים יהיו יורדים באותה השנה<strong>.</strong><br><br><small>ב<strong>ספרי דברים</strong> פסקה מ נאמר: "מראשית השנה ועד אחרית שנה" - מגיד שמראשית השנה נגזרו עליה כמה גשמים ירדו עליה...<br>וב<strong>מדרש תנאים לדברים</strong> יא,יב נאמר: "מראשית השנה ועד אחרית השנה" - מראשיתה נידונה מה יהיה בסופה. מגיד הכתוב שמראש השנה נגזרו עליה כמה גשמים ירדו עליה...<br>וב<strong>מדרש תנחומא</strong> פרשת 'מקץ' סימן א נאמר: הקב"ה קוצב לבריות כמה גשמים יורדים מראש השנה ועד סוף השנה.<br><br>מכיון שמראשית השנה נגזר כמה גשמים ירדו באותה השנה, אפשר בתחילת השנה לדעת כמה גשמים ירדו באותה השנה.<br>• • •<br>כיון שהביאו לעיל מימרה שאמר רבי אלעזר, שנאמרה בדרשה בתענית, מביאים להלן פסוקים מנבואת ישעיהו (נח,ג-יב) על הצום שאינו רצוי והצום הרצוי לפני ה', שאמרם רבי אלעזר בדרשה בתענית:</small><br>
(ג) (העם שואלים את ה':) <strong>לָמָּה צַּמְנוּ וְלֹא רָאִיתָ</strong>, <strong>עִנִּינוּ נַפְשֵׁנוּ וְלֹא תֵדָע?</strong> - (תשובה על השאלה:) <strong>הֵן בְּיוֹם צֹמְכֶם תִּמְצְאוּ חֵפֶץ</strong> (גם ביום צומכם אתם מתעסקים בעסקיכם), <strong>וְכָל עַצְּבֵיכֶם תִּנְגֹּשׂוּ</strong> (אתם לוחצים את הפועלים או את בעלי החוב הנעצבים על ידכם).
(ד) <strong>הֵן לְרִיב וּמַצָּה תָּצוּמוּ</strong> (ביום הצום אתם רבים ומתקוטטים), <strong>וּלְהַכּוֹת בְּאֶגְרֹף רֶשַׁע</strong> (ביום הצום אתם מכים שלא כדין), <strong>לֹא תָצוּמוּ כַיּוֹם לְהַשְׁמִיעַ בַּמָּרוֹם קוֹלְכֶם</strong> (אינכם צמים כראוי ליום צום שיישמע קולכם במרום).
(ה) <strong>הֲכָזֶה</strong> (המתואר בהמשך הפסוק) <strong>יִהְיֶה צוֹם אֶבְחָרֵהוּ</strong> (צום אשר אני ה' רוצה בו), <strong>יוֹם עַנּוֹת אָדָם נַפְשׁוֹ? הֲלָכֹף כְּאַגְמֹן רֹאשׁוֹ</strong> (וכי כדי שיהיה הצום רצוי לה' די לו לצם שיכופף את ראשו), <strong>וְשַׂק וָאֵפֶר יַצִּיעַ</strong> (לשכב עליו)<strong>? הֲלָזֶה תִּקְרָא צוֹם וְיוֹם רָצוֹן לַה'</strong> (יום שה' רוצה במה שאתם נוהגים בו)<strong>?</strong>
(ו) <strong>הֲלוֹא זֶה</strong> (המתואר בהמשך הפסוק) <strong>צוֹם אֶבְחָרֵהוּ</strong>, <strong>פַּתֵּחַ חַרְצֻבּוֹת רֶשַׁע</strong> (להתיר את הכבלים מהאסירים שנכבלו שלא כדין), <strong>הַתֵּר אֲגֻדּוֹת מוֹטָה</strong> (להתיר את הקישורים של המוט שבעול, שאתם שמים על המשועבדים לכם), <strong>וְשַׁלַּח רְצוּצִים חָפְשִׁים</strong> (לשחרר את העשוקים לחופש), <strong>וְכָל מוֹטָה תְּנַתֵּקוּ</strong>.
(ז) <strong>הֲלוֹא פָרֹס לָרָעֵב לַחְמֶךָ</strong> (לתת חלק מלחמך לרעב), <strong>וַעֲנִיִּים מְרוּדִים</strong> (נודדים, חסרי בית) <strong>תָּבִיא בָיִת</strong> (אל ביתך), <strong>כִּי תִרְאֶה עָרֹם וְכִסִּיתוֹ</strong> (בבגדים משלך), <strong>וּמִבְּשָׂרְךָ</strong> (מאחיך, מקרובך) <strong>לֹא תִתְעַלָּם</strong> (לא תעלים עין ממצוקתו).
(ח) <strong>אָז</strong> (כשתעשה את הדברים האמורים בשני הפסוקים הקודמים) <strong>יִבָּקַע כַּשַּׁחַר אוֹרֶךָ</strong> (כאור השמש בבוא השחר), <strong>וַאֲרֻכָתְךָ</strong> (רפואתך, העור המכסה על פצעך) <strong>מְהֵרָה תִצְמָח</strong>, <strong>וְהָלַךְ לְפָנֶיךָ צִדְקֶךָ</strong> (בכל מקום שתלך תצליח במעשיך), <strong>כְּבוֹד ה' יַאַסְפֶךָ</strong> (ילך מאחוריך כמאסף).
(ט) <strong>אָז תִּקְרָא</strong> (אל ה') <strong>וה' יַעֲנֶה</strong> (אותך), <strong>תְּשַׁוַּע</strong> (תתפלל אל ה') <strong>וְיֹאמַר הִנֵּנִי</strong>, <strong>אִם תָּסִיר מִתּוֹכְךָ מוֹטָה</strong> (תסלק מעל צואר המשועבדים שבקרבך את העול), <strong>שְׁלַח אֶצְבַּע</strong> (אם תסיר מתוכך שליחת אצבע - משא ומתן במרמה), <strong>וְדַבֶּר אָוֶן</strong> (אם תסיר מתוכך דיבור של מרמה).
(י) <strong>וְתָפֵק לָרָעֵב נַפְשֶׁךָ</strong> (תוציא לרעב מזון בנפש חפצה), <strong>וְנֶפֶשׁ נַעֲנָה תַּשְׂבִּיעַ</strong> (תשביע את הנפש המעונה ברעב), (אז) <strong>וְזָרַח בַּחֹשֶׁךְ אוֹרֶךָ וַאֲפֵלָתְךָ כַּצָּהֳרָיִם</strong>.
(יא) <strong>וְנָחֲךָ ה' תָּמִיד</strong> (ינחה אותך, יוליך וידריך אותך, ישמור אותך בכל מקום שתלך), <strong>וְהִשְׂבִּיעַ בְּצַחְצָחוֹת</strong> (במקומות צחיחים ויבשים) <strong>נַפְשֶׁךָ</strong>, <strong>וְעַצְמֹתֶיךָ יַחֲלִיץ</strong> (יחזק), <strong>וְהָיִיתָ כְּגַן רָוֶה</strong> (שבע מים), <strong>וּכְמוֹצָא מַיִם</strong> (מעין) <strong>אֲשֶׁר לֹא יְכַזְּבוּ</strong> (לא יפסקו) <strong>מֵימָיו</strong>.
(יב) <strong>וּבָנוּ מִמְּךָ חָרְבוֹת עוֹלָם</strong> (ישראל יבנו את הערים החרבות זה שנים רבות), <strong>מוֹסְדֵי דוֹר וָדוֹר תְּקוֹמֵם</strong> (תקים שוב את יסודות הבתים שחרבו לפני דורות רבים), <strong>וְקֹרָא לְךָ גֹּדֵר פֶּרֶץ</strong> (מתקן וסותם פרצות בחומה), <strong>מְשֹׁבֵב נְתִיבוֹת לָשָׁבֶת</strong> (משיב לקדמותן את הדרכים כדי לשבת בארץ).<br><br><small>הנבואה הזו נאמרה על ידי ישעיהו הנביא כהטפת מוסר ביום תענית שגזרו על צרה שבאה על הארץ. אפשר שההבטחה בסוף פסוק יא רומזת, שנאמרו הדברים בתענית על עצירת גשמים.</small>
(יא)  <strong>אמר רבי לעזר: "הכזה יהיה צום אבחרהו?"</strong> – וכי הצום המתואר בהמשך הפסוק ("לכוף כאגמון ראשו ושק ואפר יציע") הוא הצום שה' רוצה בו?<strong>,</strong> (<strong>אלא</strong>) (מילה זו אינה בפסוק, ואין מקומה כאן אלא להלן בסמוך) <strong>"</strong>(הכזה יהיה) <strong>יום ענות אדם נפשו</strong> (אשר אבחרהו)<strong>?"</strong> (ישעיהו נח,ה) – וכי הצום המתואר בהמשך הפסוק הוא יום התענית הרצויה לה'? <strong>- אין זה צום שאני</strong> (ה') <strong>חפץ</strong> (רוצה) <strong>בו</strong> – מכיון שהם אינם מכוונים ליבם כראוי ביום הצום, כי הם עוסקים בעניני ממונם, ולא עוד אלא שבעצם יום הצום הם עושים מעשי עוול ועושק<strong>. ואי זהו</strong> (אלא איזהו) <strong>צום שאני חפץ בו? - "הלא זה צום אבחרהו"</strong> – הצום המתואר בהמשך הפסוק ובפסוק שלאחריו הוא הצום שה' רוצה בו <strong>- "פתח חרצובות רשע, התר אגודות מוטה"</strong> וגו' (ישעיהו נח,ו)<strong>, "הלא פרוש לרעב לחמך, ועניים מרודים תביא בית"</strong> וגו' (ישעיהו נח,ז) – צום רצוי הוא צום שבו עושים מעשי צדקה וחסד, משחררים את המשועבדים והעשוקים, ומספקים מזון, כסות ומעון לנזקקים<strong>. מה כתיב בתריה?</strong> – מה כתוב אחריו? <strong>- "אז תקרא ויי' יענה" וגו'</strong> (ישעיהו נח,ט) – אם יעשו כך, יענה ה' אותם ויושיעם מצרתם, ויזכו לבנות את הארץ החרבה, והיא תהיה מבורכת במים<strong>.</strong><br><br><small>ב<strong>תוספתא תעניות</strong> א,ח שנו: סדר תעניות כיצד? - מוציאים את התיבה לרחובה של עיר... זקן שבהם אומר לפניהם דברי כיבושים: בניי, יתבייש אדם מחברו, ואל יתבייש אדם ממעשיו, מוטב יתבייש אדם מחברו, ואל יהא הוא ובניו מציבים ברעב. וכן הוא אומר: "למה צמנו ולא ראית, עינינו נפשנו ולא תדע?" (ישעיהו נח,ג), מהו משיבם? - "הן ביום צומכם" וגו' (שם), "הן לריב ומצה תצומו" וגו' (שם ד), "הכזה יהיה צום אבחרהו" וגו' (שם ה), אלא איזהו צום שאני רוצה בו? - "פתח חרצובות רשע" וגו' (שם ו).<br><br>צורת מאמרו של רבי אלעזר היא שזירה של פסוקים וחלקי פסוקים עם הערות קישור. דרך זו מתאימה למעמד של דרשה בציבור. דרשה מעין זו נמצאת כבר בתוספתא, ומשם לקח רבי אלעזר את דבריו.<br><br>המילה "אלא" בדברי רבי אלעזר אין מקומה אלא בהמשך דבריו: "<strong>אלא</strong> איזהו צום שאני חפץ בו", כמו שהוא בתוספתא. נראה שמעיקרו של דבר אמר רבי אלעזר את דברי התוספתא כמו שהם לפנינו שם, ולדברים אלה נוספו המילים: "יום ענות אדם נפשו - אין זה צום שאני חפץ בו", אלא שמילים אלה נוספו בטעות אחרי המילה "אלא" במקום לפניה.<br><br><strong>שכרה של צדקה</strong><br>ב<strong>מדרש תנאים לדברים</strong> טו,ט נאמר: כל העושה צדקה משתכר בעשרים וארבע ברכות, ועליו מפורש בקבלה: "הלוא פרוס לרעב לחמך... אז ייבקע כשחר אורך וארוכתך מהרה תצמח, והלך לפניך צדקך כבוד ה' יאספך. אז תקרא וה' יענה תשווע ויאמר הנני. וזרח בחושך אורך ואפלתך כצהרים. ונחך ה' תמיד, והשביע בצחצחות נפשך ועצמותיך יחליץ, והיית כגן רוה וכמוצא מים אשר לא יכזבו מימיו. ובנו ממך חורבות עולם מוסדי דור ודור תקומם, וקורא לך גודר פרץ משובב נתיבות לשבת. אז תתענג על ה' והרכבתיך על במותי ארץ, והאכלתיך נחלת יעקב אביך כי פי ה' דיבר" (ישעיהו נח,ז-יד) - הוא מה שבירכו יצחק אביו: "וייתן לך האלוהים מטל השמים" (בראשית כז,כח).<br><br>וב<strong>ויקרא רבה</strong> לד,יא ולד,טז נאמר: רבי יהודה ברבי סימון בשם רבי יהושע בן לוי: לעולם לא תהא מצות העני (צדקה לעניים) קלה בעיניך, שמתן שכרה עשרים וארבע ברכות. מניין? - דכתיב: "הלוא פרוס לרעב לחמך" עד "אז תתענג על י"י" (ישעיהו נח,ז-יד). "אז תתענג על י"י" - הרי ארבע עשרה (עד כאן נמנו בפסוקי ישעיהו ארבע עשרה ברכות), ואילין עשרתי חורנייתא הן אינון (ואלו עשרת הברכות האחרות היכן הן)? - גבי יעקב, דכתיב ביה: "והאכלתיך נחלת יעקב אביך" וגו' (שם יד) (הן עשר הברכות שקיבל יעקב מאביו לפני מותו), ואלו הן: "ויתן לך האלוהים" וגו', "יעבדוך עמים וישתחוו לך לאומים" וגו' (בראשית כז,כח-כט).<br><br>בנתינת צדקה יש עשרים וארבע ברכות, ובתפילת תעניות יש עשרים וארבע ברכות.</small><br>• • •
(יב)  <strong>אמר רבי שמעון בן לקיש</strong> (מגדולי אמוראי ארץ ישראל בדור השני)<strong>: כתיב</strong> – כתוב<strong>: "ואד יעלה מן הארץ</strong> והשקה את כל פני האדמה<strong>"</strong> (בראשית ב,ו) <strong>- עלה שבר מלמטן</strong> (מלמטה) – אם עלה קול זעקתם ותרועתם של ישראל על הצרה שבאה עליהם (-"ואד יעלה מן הארץ", ודורש "אד" לשון איד - צרה, אסון. 'שבר' משמעו: אסון גדול, וגם קול שבור)<strong>, מיד הגשמים יורדין</strong> (במסירה מהגניזה נוסף: מלמעלן (מלמעלה)) – ה' מוריד להם גשמים מן השמים (-"והשקה (ה') את כל פני האדמה"), שמבטל את הגזרה שגזר עליהם שלא ירדו גשמים<strong>.</strong><br>
<strong>אמר רבי ברכיה</strong> (אמורא ארץ ישראלי בדור הרביעי)<strong>: כתיב</strong> – כתוב<strong>: "יערף כמטר לקחי"</strong> (דברים לב,ב) <strong>- כפי</strong> (צריך לומר כמו במסירה מהגניזה: <strong>כפו</strong>) <strong>עורפן לתשובה</strong> – אם כפפו ישראל את עורפם ונכנעו, שעשו תשובה (דורש "יערוף" לשון עורף)<strong>, מיד הגשמים יורדין</strong> – ה' מוריד להם גשמים (-"יערוף" = ירעף (בהיפוך אותיות) - יטפטף, ייזול), שמבטל את הגזרה שגזר עליהם שלא ירדו גשמים (הכתוב היה צריך לומר 'ירעף', ומכיון שנאמר 'יערוף', דרש: אם יערוף - ירעף כמטר)<strong>.</strong><br><br><small>ב<strong>בראשית רבה</strong> יג,יד נאמר: אמר רבי ברכיה: עלה שבר מן הארץ, מיד "והשקה את כל פני האדמה". היא דעתיה דרבי ברכיה, דאמר רבי ברכיה: "יערוף כמטר לקחי" (דברים לב,ב) - שברו בריות את עורפן, מיד המטר יורד. רבי מנחמא בשם רבי אבין: בארעא ברייתא קארן ליה עמא תבירי קדל (בחוץ לארץ קוראים לו עם שבורי עורף), שהם שוברים עורפם ומיד המטר יורד.<br><br>הגויים מקללים את ישראל בקללה זו: "תבירי קדל", וכסבורים הם שהיא קללה, ואינה אלא שבח (כמו שנאמר בשמות רבה מב,ט).<br><br>לא נאמר כאן שדברי רבי שמעון בן לקיש ורבי ברכיה נדרשו בתענית ציבור, אך לפי הקשר הדברים בירושלמי ותוכן הדברים נראה שהם נאמרו בדרשה בתענית.<br>• • •<br>כיון שהביאו מימרה שאמר רבי ברכיה, מביאים להלן פסוקים מדברי התוכחה של הנביא מיכה (ז,ג-ד) על מצבו המוסרי של העם, שפירשם רבי ברכיה בדרשה בתענית:</small>
(ג) <strong>עַל הָרַע כַּפַּיִם לְהֵיטִיב</strong>, <strong>הַשַּׂר שֹׁאֵל</strong>, <strong>וְהַשֹּׁפֵט בַּשִּׁלּוּם</strong>, <strong>וְהַגָּדוֹל דֹּבֵר הַוַּת נַפְשׁוֹ הוּא</strong>, <strong>וַיְעַבְּתוּה.</strong>
(ד) <strong>טוֹבָם כְּחֵדֶק</strong>, <strong>יָשָׁר מִמְּסוּכָה</strong>, <strong>יוֹם מְצַפֶּיךָ פְּקֻדָּתְךָ בָאָה</strong>, <strong>עַתָּה תִהְיֶה מְבוּכָתָם.</strong><br>
מספרים: <strong>רבי ברכיה עבד תלת עשרה תעניין ולא נחת מיטרא</strong> – עשה (גזר וקיים) שלוש עשרה תעניות (על עצירת גשמים, כסדר התעניות שנאמר בפרק א) ולא ירד גשם<strong>, ובסופה אתא גוביי</strong> – ובסוף (בתענית האחרונה) בא ארבה<strong>. עאל ואמר קומיהון</strong> – נכנס (רבי ברכיה לבית הכנסת) ואמר לפניהם (לפני הציבור)<strong>: אחינן</strong> – אחינו<strong>, חמון מה דאנן עבדין</strong> – ראו מה שאנו עושים<strong>, לא דא היא דנבייא מקנתר לן</strong> (=לון) – וכי לא זאת היא מה שהנביא מקנטר (מוכיח) אותם<strong>: "על הרע כפים להיטיב"</strong> (מיכה ז,ג) <strong>- מריעין זה לזה בכפינו</strong> (במסירה מהגניזה: בכפים) <strong>ומבקשין טובה</strong> – הם מבקשים שייטיב ה' להם בגלל שעשו רע איש לחברו בידיהם (שוחד וגזל)<strong>; "השר שואל" - איכן</strong> (היכן) <strong>הוא השוחד ליקח?</strong> – השר שואל ומבקש שוחד כדי להטות דין<strong>; "והשופט בשילום" - שלם לי ואשלם לך</strong> – השופט שגזל אומר לחברו השופט שדן את דינו: שלם לי טובה, שתזכה אותי בדיני היום, ואני אשלם לך טובה, שאזכה אותך בדינך מחר, כשיבוא דינך לפני<strong>. "והגדול דובר הוות נפשו הוא</strong> – הגדול (השופט) חורץ את הדין כפי תאוותו ורצון נפשו, ולא כפי האמת, <strong>ויעבתוה" – עבדוה</strong> (במסירה מהגניזה: עבדונה) <strong>עביא</strong> – (השר, השופט והגדול) עשו אותה (את הטית הדין) עבה<strong>, עבדוה</strong> (עבדונה) <strong>קליעה דחובין</strong> – עשו אותה (את הטית הדין) קליעה (דבר קלוע - שזור, מפותל) של חטאים ("ויעבתוה" נדרש מדרש כפול: עבות = קליעה; עב = חב)<strong>, ומַן פסק לה</strong> – ומי כורת וגוזר אותה (את הקליעה)<strong>?</strong> – שאין מי שמפסיק את הטית הדין<strong>;</strong> שהלא אפילו <strong>"טובם כחדק"</strong> (שם ד) <strong>- טבא דבהון כאילין חידקיא</strong> – הטוב שבהם הוא כמו אלה הקוצים (המשמשים לגדרות, שטובים לבעלי הגדרות, אבל הם רעים לאחרים, כך הטוב שבהם הוא טוב לעצמו, אך רע לבריות)<strong>; "ישר ממסוכה" - ישרא דבהון כאילין סוכייא</strong> – הישר שבהם הוא כמו אלה הקוצים (המשמשים לגדרות, ופירש כאילו כתוב: "יְשָׁרָם מְסוּכָה")<strong>;</strong> משום כך, <strong>"יום מצפיך פקודתך באה" - יום שציפינו לרווחה בא עלינו גוביי</strong> – ביום שציפינו בו לה' שיביא רווחה, שיוריד לנו גשם - בא עונשו של ה', שהביא עלינו ארבה<strong>; "עתה תהיה מבוכתם" – מִן גוא</strong> (גו) <strong>דאינון בייכן</strong> – מתוך שהם בוכים (במצב של בכייה באה להם צרה, שבתענית האחרונה בא ארבה, ופירש "מבוכתם" לשון בכייה)<strong>.</strong> (עד כאן דברי רבי ברכיה. ומסיימים:) <strong>ובכון ובכון</strong> – ובכו ובכו (הציבור, ששמעו את דברי רבי ברכיה, שהוכיחם על מעשיהם)<strong>, ונחת מיטרא</strong> – וירד גשם<strong>.</strong><br><br><small>בדרשתו הטיח רבי ברכיה דברי תוכחה קשים כדי לזעזע את הקהל. הוא תיאר את המצב המוסרי הירוד של הקהל. מטרתו היתה הכנעת לב השומעים.<br><br><strong>עאל ואמר קומיהון</strong><br>ביטוי זה מופיע כמה פעמים בירושלמי בהקשר לדרשה הנאמרת לציבור. במסכתנו הביטוי מופיע שלוש פעמים עוד להלן ג,ד. במסורות אלו הדרשן מתואר כנכנס למקום כלשהו, אולי בית הכנסת (שבו דרשו באגדה), ושם אומר את דברו. הדרשות שביטוי זה מתייחס אליהן במסכתנו אינן חלק מסדר התענית ברחובה של עיר, אלא נאמרו לאחר תענית הציבור כתגובה לתענית. דרשותיהם של רבי ברכיה כאן ושל רבי חנינא להלן ג,ד נישאו לאחר קיום התענית בשל כשלון התענית. גם דבריו של רבי עקיבא להלן ג,ד נאמרו לאחר הצלחת התענית ולא במהלכה.<br><br><strong>מבנה הדרשה</strong><br>ישנן דרשות הבנויות על פסוקים, כמו דרשתו של רבי אלעזר לעיל (הבנויה על פסוקים בישעיהו), ודרשתו של רבי ברכיה כאן (הבנויה על פסוקים במיכה). הם מכניסים דברי קישור בין חלקי הפסוקים כדי להבליט את מסר הנביא ולהחדירו לתודעת השומעים. ישנן דרשות פשוטות יותר הבנויות סביב הסבר של מילה או ביטוי בפסוק, כמו דרשתו של רבי תנחום בר עילאי לעיל. ויש דרשות שבהן לאחר פיתוח רעיון מצוטט פסוק כדי להוכיח או להמחיש את הרעיון הנדון, כמו דבריו של רבי אלעזר לעיל: "שלושה דברים מבטלים את הגזרה הקשה... ושלושתם בפסוק אחד...". ישנן דרשות ללא הזכרת פסוק כלל, כמו דרשותיהם של רבי חנינא ורבי עקיבא להלן ג,ד.<br><br><strong>שלם לי ואשלם לך</strong><br>ב<strong>פסיקתא דרב כהנא</strong> טו,ט נאמר: "ורודף שלמונים" (ישעיהו א,כג) - היו אומרים: שלם לי ואשלם לך.<br>וב<strong>מדרש אגדה שמות</strong> כא,א נאמר: "ורודף שלמונים" (ישעיהו א,כג) - היו אומרים הדיינים קצתם לקצתם: שלם לי היום ואני אשלם לך מחר.<br><br><strong>קליעה</strong><br>ב<strong>ירושלמי שקלים</strong> ח,ב אמרו: קליעה - לשלושה.<br>קליעה עשויה משלושה חוטים, ואף כאן הקליעה של חטאים עשויה על ידי שלושה: השר, השופט והגדול (רש"י מיכה ז,ג).<br><br><strong>בייכן</strong><br>במשקל פעלי ע"ו (השורש ב,ו,ך), כמו בבראשית רבה (תיאודור-אלבק) סד,ז: 'בייכין', ושם פז,א: 'בייכה היא'. "מבוכתם" - מהשורש ב,ו,ך, ולכן נקטו כאן 'בייכן' (במקום 'בכיין').<br><br><strong>בכו וירד גשם</strong><br>ב<strong>בבלי תענית</strong> כה,ב אמרו: תנו רבנן: מעשה ברבי אליעזר (בן הורקנוס) שגזר שלוש עשרה תעניות על הציבור (רש"י: שהתענו והלכו עד שגמרו שלוש עשרה תעניות) ולא ירדו גשמים. באחרונה התחילו הציבור לצאת (רש"י: מבית הכנסת). אמר להם: תיקנתם קברים לעצמכם? (שהרי תמותו כולכם ברעב) געו (הרימו קול) כל העם בבכייה, וירדו גשמים.<br><br>גם במעשה בירושלמי כאן וגם במעשה בבבלי הציבור זועזע מהדברים הקשים שנאמרו לו והגיב בבכי.</small><br>• • •
(יג)  במשנה שנינו: לא נאמר באנשי נינוה "וירא האלוהים את שקם ואת תעניתם", אלא: "וירא האלוהים את מעשיהם כי שבו מדרכם הרעה".
ואומרים: <strong>אמר רבי שמעון בן לקיש</strong> (מגדולי אמוראי ארץ ישראל בדור השני)<strong>: תשובה של רמיות</strong> (רמאות) <strong>עשו אנשי נינוה</strong> – שהם חטאו, ואת הבהמות ציערו<strong>. מה עשו? -</strong> אמר <strong>רבי חונה</strong> (במסירה מהגניזה: רבי חוניא) <strong>בשם רבי שמעון בן חלפותא</strong> (תנא בדור החמישי)<strong>: העמידו עגלים מבפנים ואימותיהם מבחוץ, סייחים מבפנים ואימותיהם מבחוץ</strong> – שלא נתנו לוולדות לינוק ולאימותיהם להיניק<strong>. והוון אילין געיי מן הכא, ואילין געיי מן הכא</strong> – והיו אלה (העגלים והסייחים) גועים (מייללים ובוכים) מכאן (מבפנים), ואלה (אימותיהם) גועים מכאן (מבחוץ). וזה הוא שכתוב באנשי נינוה: "וַיַּזְעֵק (ציוה להכריז) וַיֹּאמֶר בְּנִינְוֵה מִטַּעַם (בפקודת) הַמֶּלֶךְ וּגְדֹלָיו (שריו) לֵאמֹר, הָאָדָם וְהַבְּהֵמָה הַבָּקָר וְהַצֹּאן אַל יִטְעֲמוּ מְאוּמָה, אַל יִרְעוּ וּמַיִם אַל יִשְׁתּוּ" (יונה ג,ז), הרי שגזרו צום אפילו על הבהמות<strong>.</strong> ו<strong>אמרין</strong> – ואומרים (אנשי נינוה היו אומרים לפני הקב"ה)<strong>: אין לית מתרחם</strong> (במסירה מהגניזה: את מרחם) <strong>עלינן, לינן</strong> (לית אנן) <strong>מרחמין עליהון</strong> – אין אין אתה מרחם עלינו, אין אנו מרחמים עליהם (על הבהמות), שלא ניתן לוולדות לינוק ולאימותיהם להיניק עד שתרחם עלינו<strong>. הדא היא דכתיב</strong> – זו היא שכתוב (בעצירת הגשמים ומכת הארבה בימי יואל)<strong>: "מה נאנחה בהמה, נבוכו עדרי בקר" וגו'</strong> (יואל א,יח) – הבהמה נאנחה (השמיעה קול אנחה) מאוד, ועדרי הבקר געו וזעקו ("נבוכו" מלשון בכייה, כמו שלעיל "מבוכתם" - בכייתם), והבכייה הזו היתה משום שעשו לבהמות כמו שעשו אנשי נינוה<strong>. אמר רבי אחא: בערביא עבדין כן</strong> – גם בערביא עושים כך (כמו שעשו אנשי נינוה), שבעת עצירת גשמים הערבים נוהגים לצער את הבהמות עד שיגעו, ואז מתפללים: עשה למען הבהמות הגוועים בצמא<strong>.</strong><br><br><small>ב<strong>פסיקתא דרב כהנא</strong> כד,יא נאמר: אמרו ישראל לפני הקב"ה: ריבון העולמים, אם עושים אנו תשובה, מקבלנו אתה? - אמר להם: ...תשובתם של אנשי נינוה קיבלתי, ותשובתכם איני מקבל?!... אמר ריש לקיש: תשובה של רמיות עשו אנשי נינוה. מה עשו? - רבי חוניה בשם רבי שמעון בן חלפותא: העמידו העגלים מבפנים ואימותיהם מבחוץ, שהיו אלו גועים מבפנים ואימותיהם מבחוץ, והוון אילין מגעי מיכה ואילין מיכה. אמרין: אין לית את מרחם עלינו, לית אנן מרחמין עליהון. אמר רבי אחא: אף בערביא עבדון כן. "מה נאנחה בהמה, נבוכו עדרי בקר" וגו' (יואל א,יח).<br><br>וב<strong>אוצר המדרשים</strong> עמוד ריז נאמר: אמר רבי שמעון בן חלפתא: תשובה של רמאות עשו אנשי נינוה. מה עשו? - העמידו עגלים מבפנים ואימותם מבחוץ, סייחים מבפנים ואמותם מבחוץ, והיו אלו גועים מבפנים ואלו מבחוץ. אמרו לפני הקב"ה: אם אין אתה מרחם עלינו, אין אנו מרחמים על אלו. אמר רבי אחא: בערביא עבדין כן, שנאמר: "מה נאנחה בהמה נבוכו עדרי בקר" (יואל א,יח).<br><br>וב<strong>בבלי תענית</strong> טז,א אמרו: "ויתכסו שקים האדם והבהמה" (יונה ג) (והמשך הכתוב: "ויקראו אל אלוהים בחוזקה"), מה עשו? - אסרו את הבהמות לבד ואת הוולדות לבד, אמרו לפניו: ריבונו של עולם, אם אין אתה מרחם עלינו - אין אנו מרחמים על אלו.<br><br><strong>ערביא</strong><br>בימי שלטון הרומאים נחלקה ארץ ישראל לחמישה מחוזות. ערביא הוא שמו של המחוז בעבר הירדן המזרחי, שכלל את מואב, עמון והחורן.</small><br>
<strong>"ויתכסו שקים האדם והבהמה ויקראו אל אלהים בחזקה"</strong> (יונה ג,ח) – כך ציוה מלך נינוה<strong>. מהו</strong> (מה הוא פירוש המילה) <strong>"בחזקה"? - אמר רבי שמעון בן חלפותה: חציפא נצח לכשירא</strong> (נראה שצריך לומר כמו בפסיקתא: לבישא) – אם החצוף מנצח אפילו את הרע<strong>, כל שכן לטובתו</strong> (בילקוט שמעוני 'יונה' תקנ: לטובו) <strong>של עולם</strong> – בוודאי ובוודאי שהחצוף מנצח את הקב"ה, שהוא טובו של עולם, שחוצפה מועילה כלפי שמים (בבלי סנהדרין קה,א). לפי רבי שמעון בן חלפתא, "בחוזקה" פירושו: בחוצפה, שאמרו אנשי נינוה לפני הקב"ה: אם אין אתה מרחם עלינו - אין אנו מרחמים על הבהמות, כמו שאמר לעיל<strong>.</strong><br><br><small>רבי שמעון בן חלפתא סבור, שאנשי נינוה עשו תשובה של רמאות. ברם, לפי מי שסבור, שאנשי נינוה עשו תשובה שלמה, פירושו של הכתוב: "ויקראו אל אלוהים בחוזקה" - יתפללו בכל ליבם, או: יתפללו בקול גדול.</small><br>
<strong>"וישובו איש מדרכו הרעה ומן החמס אשר בכפיהם"</strong> (המשך הפסוק ביונה) – כך ציוה מלך נינוה, שישיבו את הגזל הנתון בידיהם, <strong>- אמר רבי יוחנן</strong> (גדול אמוראי ארץ ישראל בדור השני)<strong>: מה שהיה בכף ידיהם החזירו</strong> – שהחזירו את הגזל שהיה גלוי וידוע, שהיה הנגזל יודע בו (וזה הוא שנאמר: "אשר בכפיהם")<strong>,</strong> אבל <strong>מה שהיה בשידה</strong> וב<strong>תיבה ו</strong>ב<strong>מגדל</strong> (מיני ארונות) – מה שהטמינו בהם, <strong>לא החזירו</strong> – שלא החזירו את הגזל שהיה נסתר ואינו ידוע, שלא היה הנגזל יודע בו. לדעת רבי יוחנן, לא עשו אנשי נינוה תשובה שלמה<strong>.</strong><br><br><small>ב<strong>פסיקתא דרב כהנא</strong> כד,יא נאמר: "ויתכסו שקים האדם והבהמה ויקראו אל אלוהים בחוזקה" (יונה ג,ח), מהו "בחוזקה"? - אמר רבי שמעון בן חלפתא: חציפה נצח לבישה, כל שכן לטובתו של עולם. "וישובו איש מדרכו הרעה" וגו' (שם) - אמר רבי יוחנן: מה שהיה בכף ידיהם החזירו, ומה שהיה בשידה תיבה ומגדל לא החזירו.<br>וב<strong>אוצר המדרשים</strong> עמוד ריז נאמר: "ויקראו אל אלוהים בחוזקה" - אמר רבי שמעון בן חלפתא: חצופא נצחה לבושה, וכל שכן לטובתו של עולם.<br><br>וב<strong>בבלי תענית</strong> טז,א אמרו: "ויקראו אל אלוהים בחוזקה" (יונה ג,ח) - מה אמרו? (רש"י: אנשי נינוה, דכתיב בהו "בחוזקה", דמשמע בכוח ניצוח הדין) - אמרו לפניו: ריבונו של עולם, עלוב ושאינו עלוב, יכול ושאינו יכול, צדיק ורשע - מי נדחה מפני מי? (רש"י: הוי אומר, צדיק מפני רשע. ר"ג: כלומר, דחה גזרתך מלפנינו)<br>"וישובו איש מדרכו הרעה ומן החמס אשר בכפיהם" (יונה ג,ח). מהו "ומן החמס אשר בכפיהם"? - אמר שמואל: אפילו (מי ש)גזל מריש (קורה) ובנאו בבירה (בנין גדול) - (היה) מקעקע (הורס) כל הבירה כולה ומחזיר מריש לבעליו.<br><br>בבבלי דרשו "בחוזקה" מלשון ניצוח דברים, שאמרו אנשי נינוה לפני הקב"ה: אתה הצדיק ואנו הרשעים, ולפיכך עליך לוותר ולהעביר על מידותיך.<br>לדעת שמואל, עשו אנשי נינוה תשובה שלמה, שלא נשאר בידם שום דבר מן הגזל. הרי ששמואל בבבלי חלוק על רבי יוחנן בירושלמי.<br><br>נראה שרבי יוחנן ושמואל חלוקים בפירוש המילה 'כפיהם' שבפסוק זה. לפי רבי יוחנן, 'כפיהם' - ידיהם. ולפי שמואל, 'כפיהם' - מגדליהם (כפיים = גפיים (משלי ט,ג) - מגדלים), ולכן 'החמס אשר בכפיהם' - הגזל שבתוך הבירה שלהם.<br><br><strong>תשובתם של אנשי נינוה</strong><br>ב<strong>מדרש זוטא - שיר השירים</strong> א,טו נאמר: "וחסד לאומים חטאת" (משלי יד,לד) - ...אנשי נינוה, כשעשו תשובה נפקדו עוונותיהם של ישראל (שהגוים עושים תשובה, וישראל אינם עושים).<br><br>וב<strong>פסיקתא דרב כהנא</strong> כד,יא נאמר: אמרו ישראל לפני הקב"ה: ריבון העולמים, אם עושים אנו תשובה, מקבלנו אתה? - אמר להם: ...תשובתם של אנשי נינוה קיבלתי, ותשובתכם איני מקבל?!<br><br>וב<strong>מדרש תנחומא</strong> פרשת 'שמיני' סימן ט נאמר: כששולח הקב"ה שלוחו לאומות העולם, הם עושים תשובה ומתכסים בשק וצמים, כמו שעשו אנשי נינוה, מי שהיתה בביתו קורה אחת או אבן אחת מגזל הורס הבית ומוציאו ומשיב הגזל. ובשביל זה היה מתירא יונה להינבא, שאומות העולם מתיראים לפני הקב"ה וקרובים לתשובה, וישראל קשי עורף.<br><br>וב<strong>אוצר המדרשים</strong> עמוד תצט וב<strong>בתי מדרשות</strong> חלק א פרק 'צדקות' נאמר: "וחסד לאומים חטאת" - חסד שעשו אנשי נינוה הוא היה תוכחה לישראל. אמר להם הקב"ה לישראל: כלום יש לכם לעשות תשובה לפני כדרך שעשו אנשי נינוה, כמה שנאמר: "ויתכסו שקים וגו' (יונה ג,ח).<br><br>וב<strong>בתי מדרשות</strong> חלק ב מדרש 'חסד לאומים' נאמר: "וחסד לאומים חטאת" - חסד שעשו אנשי נינוה הוא היה כעס על אומות העולם. אמר להם הקב"ה לאומות העולם: מפני מה לא עשיתם תשובה לפני כדרך שעשו אנשי נינוה תשובה שלמה לפני.</small><br>• • •
(יד)  במשנה שנינו שהזקן אומר בדברי הכיבושים: ובקבלה הוא אומר: "וְקִרְעוּ לְבַבְכֶם וְאַל בִּגְדֵיכֶם, וְשׁוּבוּ אֶל ה' אֱלֹהֵיכֶם, כִּי חַנּוּן וְרַחוּם הוּא, אֶרֶךְ אַפַּיִם וְרַב חֶסֶד וְנִחָם עַל הָרָעָה".
ואומרים: <strong>כתיב</strong> – כתוב<strong>: "וקרעו לבבכם ואל בגדיכם ושובו אל יי' אלהיכם כי חנון ורחום הוא"</strong> (יואל ב,יג) <strong>- אמר רבי יהושע בן לוי: אם קרעתם לב</strong>ב<strong>כם בתשובה</strong> – ששבתם בתשובה<strong>, אין אתם קורעין בגדיכם לא על בניכם ולא על בנותיכם</strong> – שיבטל ה' את הגזרה שגזר, ולא ימותו בניכם ובנותיכם, ולא תצטרכו לקרוע את בגדיכם עליהם מחמת אבל. וזה הוא שנאמר: "וקרעו לבבכם ואַל בגדיכם" - אם תקרעו לבבכם, לא תקרעו בגדיכם<strong>, אלא "</strong>שובו <strong>על</strong> (צריך לומר: <strong>אל</strong> (וכן הוא במסירה מהגניזה)) <strong>יי' אלהיכם". למה?</strong> – מדוע יבטל ה' את הגזרה, אם תשובו בתשובה? <strong>- "כי חנון</strong> (דרכו לחון את בריותיו) <strong>ורחום</strong> (נוהג עם בריותיו ברחמים) <strong>הוא, ארך אפים</strong> (דרכו להאריך אפו, ואינו ממהר לכעוס על עוברי רצונו), <strong>ורב חסד</strong> (מרבה להיטיב)<strong>, וניחם על הרעה</strong> (דרכו לחזור בו מהרעה שגזר להביאה)<strong>"</strong> – אלו הן מידות הרחמים של הקב"ה<strong>.</strong><br>
אמר <strong>רבי שמואל בר נחמן</strong> (אמורא ארץ ישראלי בדור השני והשלישי) <strong>בשם רבי יונתן</strong> (אמורא ארץ ישראלי בדור הראשון)<strong>: "ארך אף" אין כתיב כאן</strong> – אין כתוב כאן (בפסוק ביואל)<strong>, אלא</strong> כתוב כאן <strong>"ארך אפיים"</strong> – בלשון רבים, שמשמעו שיש שני מיני הארכת אף, <strong>- מאריך רוחו עם הצדיקים</strong> – ה' ממתין בתשלום שכר לצדיקים על מעשיהם הטובים, שמשלם להם שכרם בעולם הבא<strong>, ומאריך רוחו עם הרשעים</strong> – ה' ממתין בתשלום עונש לרשעים על מעשיהם הרעים, שמשלם להם עונשם בעולם הבא<strong>.</strong><br>
<strong>רבי אחא</strong> (אמורא ארץ ישראלי בדור הרביעי) אמר בשם <strong>רבי תנחום ברבי חייה</strong> (אמורא ארץ ישראלי בדור השלישי) שאמר <strong>בשם רבי יוחנן</strong> (גדול אמוראי ארץ ישראל בדור השני)<strong>: "ארך אף" אין כתיב כאן</strong> – אין כתוב כאן (בפסוק ביואל)<strong>, אלא</strong> כתוב כאן <strong>"ארך אפים"</strong> – בלשון רבים, שמשמעו שיש שתי הארכות אף, <strong>- מאריך רוחו עד שלא יגבה</strong> – ה' מאריך אפו לפני שמעניש את האדם על מעשיו הרעים, אולי ישוב<strong>,</strong> ואם <strong>התחיל לגבות</strong> – ואף כשהתחיל להעניש את האדם<strong>, מאריך רוחו וגובה</strong> – מאריך אפו שוב, אולי ישוב, ורק לאחר מכן ממשיך להעניש את האדם<strong>.</strong><br>
<strong>אמר רבי חנינה</strong> (בר חמא, אמורא ארץ ישראלי בדור הראשון)<strong>: מאן דאמר דרחמנא וותרן</strong> – מי שאומר שהרחמן (הקב"ה) וותרן (מחלן וסלחן ואינו מקפיד, שאינו מעניש את האדם על חטאיו)<strong>, יתוותרון</strong> (=יתבתרון) <strong>בני מעוי</strong> – יתחתכו (ייחתכו) מעיו (לשון מליצית, שמשמעה: יתייסר מאוד בייסורי נפש, כאילו חתכו את מעיו. ויש כאן לשון נופל על לשון: וותרן - יתוותרון)<strong>. אלא מאריך רוחיה וגבי דידיה</strong> – אבל מאריך אפו (אולי ישוב) וגובה את שלו (ה' מעניש את האדם על חטאיו, כשאינו שב)<strong>.</strong><br><br><small>ב<strong>פסיקתא דרב כהנא</strong> כד,יא נאמר: "וקרעו לבבכם ואל בגדיכם" וגו' (יואל ב,יג) - אמר רבי יהושע בן לוי: אם קרעתם לבבכם בתשובה, אין אתם קורעים בגדיכם על בניכם ובנותיכם. למה? - "כי חנון ורחום הוא ארך אפים" (שם).<br>רבי אחא ורבי תנחום ברבי חייא בשם רבי יוחנן: "ארך אף" אין כתוב כאן, אלא "ארך אפיים" - מאריך רוחו עם הצדיקים ומאריך רוחו עם הרשעים. מאריך רוחו עם הצדיקים וגובה מהם מיעוט מעשים רעים שעשו בעולם הזה בשביל ליתן שכרם משלם לעתיד לבוא, ומשפיע שלוה לרשעים בעולם הזה ומשלם להם מיעוט מעשים טובים שעשו בעולם הזה בשביל ליפרע מהם חוב משלם לעתיד לבוא.<br>רבי שמואל בר נחמן בשם רבי יוחנן: "ארך אף" אין כתיב כאן, אלא "ארך אפים" - מאריך רוחו עד שלא יגבה, בא (התחיל) לגבות מאריך וגובה.<br>אמר רבי חנינא: מאן דאמר דרחמנא וותרן, יתוותרון בני מעוי, אלא מאריך רוחיה וגובה דידיה.<br><br>וב<strong>בבלי בבא קמא</strong> נ,א-ב אמרו: אמר רבי חנינא: כל האומר הקב"ה ותרן הוא (רש"י: לעבור על כל פשעים) - יותרו חייו (רש"י: יופקרו חייו וגופו, שמורה את הבריות לחטוא), שנאמר: "הצור תמים פעלו כי כל דרכיו משפט" (דברים לב). אמר רבי שמואל בר נחמני: מאי דכתיב "ארך אפים" (שמות לד), ולא כתיב 'ארך אף'? (רש"י: "ארך אף" משמע: מאריך רוגז וממתין מליפרע. "ארך אפים" משמע: שני רצונים, אחד של טובה ואחד של רעה) - ארך אפים לצדיקים (רש"י: מאריך מלשלם שכר טוב לאלתר, ומאחר עד לעתיד לבא), ארך אפים לרשעים (רש"י: מאריך מליפרע מהם לאלתר, ומאחר פורענותם עד לעולם הבא).<br><br>וב<strong>במדבר רבה</strong> יד,ו נאמר: "כי לכל חפץ יש עת ומשפט" וגו' (קהלת ח) - בכל דבר שיעשה האדם חפצו ויבטל חפץ המקום ידוע יהיה לו שעתיד ליתן הדין, ואף על פי שאין נפרעים ממנו מיד, אל יחשוב שהקב"ה יוותר לו על עוונו, אלא מאריך רוחיה וגבי דיליה. ואימתי פורע ממנו? - לכשיימלא ההין (מידה).<br><br>וב<strong>מדרש תהילים</strong> פו,ז נאמר: "ואתה ה' אל רחום וחנון ארך אפים ורב חסד ואמת" - אמר רבי שמואל בר נחמני: מאריך רוחו עם הרשעים, וחוזר וגובה מהם, ומאריך רוחו עם הצדיקים, ומשפיע להם טובה ושלוה. אמר רבי אחא בשם רבי תנחום בר חייא: מאריך רוחו עד שלא יגבה, אבל אם התחיל לגבות - הוא גובה.<br>ו<strong>שם</strong> קג,יא נאמר: "רחום וחנון ה'" - אמר רבי שמואל בר נחמני: מאריך רוחו עם הרשעים, ונותן להם מיעוט מעשים טובים שעשו בעולם הזה, ומאריך רוחו עם הצדיקים, וגובה מהם מיעוט מעשים רעים שעשו בעולם הזה, וחוזר ונותן להם שלוה. רבי אחא בשם רבי תנחום אמר: מאריך רוחו, התחיל לגבות - גובה.<br><br>מאמרו של רבי חנינא מובא גם בירושלמי שקלים ה,ב וביצה ג,ט, וכן במדרשי אגדה.<br><br><strong>יתחתכו מעיו</strong><br>ב<strong>מכילתא דרבי ישמעאל</strong> 'בוא' - מסכתא דפסחא פרשה ו ופרשה יא נאמר: "ונתנו על שתי המזוזות ועל המשקוף" - מבחוץ, כדי שיהו המצרים רואים ומעיהם מתחתכים.<br>וב<strong>בראשית רבה</strong> פד,יג נאמר: "ויאמר לו הנני" - אמר רבי חמא ברבי חנינא: הדברים הללו היה יעקב אבינו נזכר ומעיו מתחתכים, אמר: בני, היית יודע שאחיך שונאים אותך ואמרת לי "הנני" (ולא עיכבת ללכת אצלם).</small><br>• • •<br><strong>אמר רבי לוי</strong> (אמורא ארץ ישראלי בדור השלישי)<strong>: מהו</strong> (מה הוא פירוש המילים) <strong>"ארך אפים"? - רחיק רגיז</strong> – רחוק כעס (ה' מרחיק את הכעס, שמשלחו למקום רחוק, כדי לתת לחוטא זמן לשוב, ורק כשאינו שב, ה' מענישו)<strong>.</strong> משל <strong>למלך שהיו לו שני ליגיונות</strong> (גדודי צבא) <strong>קשים</strong> (אכזרים)<strong>. אמר המלך: אם דרים</strong> (שוכנים) <strong>הן</strong> (הלגיונות) <strong>עימי במדינה, עכשיו</strong> (הרי) <strong>בני המדינה מכעיסים אותי והן</strong> (הלגיונות) <strong>עומדין</strong> עליהן (מתנפלים על בני המדינה) <strong>ומכלין</strong> (משמידים) <strong>אותן. אלא הריני</strong> (הרי אני) <strong>משלחן</strong> (את הלגיונות) <strong>לדרך רחוקה</strong> (למקום רחוק)<strong>, שאם הכעיסו</strong> (במסירה מהגניזה: יכעיסו) <strong>אותי בני המדינה, עד שאני משלח אחריהם</strong> (אחרי הלגיונות) ומביאם<strong>, בני המדינה מפייסין</strong> (משככים כעס, מרצים) <strong>אותי ואני מקבל פיוסן. כך</strong> (באופן זה הוא הנמשל) <strong>אמר הקדוש ברוך הוא: אף וחמה מלאכי חבלה</strong> (מלאכים רעים) <strong>הן. הרי אני משלחן</strong> (את האף והחמה, מלאכי הזעם) <strong>לדרך רחוקה, שאם מכעיסין אותי ישראל, עד שאני משלח אצלן</strong> (אצל האף והחמה) <strong>ומביאן, ישראל עושין תשובה ואני מקבל תשובתן</strong> (בכתב היד שלפנינו נוסף הנמשל בידי מגיה)<strong>. הדא היא דכתיב</strong> – זו היא שכתוב (בנבואת ישעיהו על חורבן בבל)<strong>: "באים מארץ מרחק מקצה השמים</strong> ה' וכלי זעמו לחבל כל הארץ<strong>"</strong> (ישעיהו יג,ה) – כלי זעמו (האף והחמה) של ה' באים מארץ רחוקה מאוד להשחית את ארץ בבל. מכאן שהאף והחמה של ה' נמצאים במקום רחוק<strong>.</strong><br>
<strong>אמר רבי יצחק</strong> (נפחא, אמורא ארץ ישראלי בדור השני והשלישי)<strong>: ולא עוד אלא</strong> – לא זו בלבד, אלא גם זו ה' עושה, <strong>שנעל</strong> (שנועל) <strong>בפניהן</strong> – ה' נועל בפני האף והחמה את האוצר (מחסן) שהם נמצאים בו<strong>. הדא היא דכתיב</strong> – זו היא שכתוב (בנבואת ירמיהו על חורבן בבל)<strong>: "פתח יי' את אוצרו, ויוצא את כלי זעמו"</strong> (ירמיהו נ,כה) – ה' מוציא מאוצרו את כלי זעמו (האף והחמה, מלאכי הזעם), כדי להילחם בבבל שחטאו לו. וכיון שפותח כדי להוציאם, הרי שנועל בפניהם<strong>. עד דו</strong> (=דהוא) <strong>פתח</strong> – עד שהוא (ה') פותח (את האוצר שכלי זעמו נמצאים בו ומוציאם)<strong>, עד דו</strong> (=דהוא) <strong>טרד</strong> – עד שהוא (ה') נודד (מטלטל את עצמו וכלי זעמו מארץ רחוקה), ישראל עושים תשובה, וה' מקבל את תשובתם וחוזר בו מלהעניש אותם<strong>, רחמוי קריבין</strong> – רחמיו (של ה') קרובים, שמלאכי הרחמים קרובים לה', וכשישראל חוטאים וה' זועם, מלאכי הרחמים מבקשים רחמים על ישראל מלפני ה'<strong>.</strong><br>
<strong>תני</strong> – שנוי (שנו ברייתא) <strong>בשם רבי מאיר</strong> (גדול התנאים בדור הרביעי)<strong>: "</strong>חבי כמעט רגע עד יעבור זעם, <strong>כי הנה יי' יוצא ממקומו"</strong> (ישעיהו כו,כ-כא) – הנביא פונה לישראל שייחבאו ויסתתרו עד שיסתלק הזעם, כי (- מבאר את "יעבור זעם") הנה ה' <strong>יוצא לו ממידה למידה - יוצא לו ממידת הדין ובא</strong> לו <strong>למידת</strong> ה<strong>רחמים על ישראל</strong> – הקב"ה עומד מכיסא הדין (-"יוצא ממקומו") ויושב על כיסא הרחמים ומתמלא רחמים על ישראל והופך להם מידת הדין למידת הרחמים. הזמן שעובר עד שיוצא ה' ממידת הדין הוא הרגע שיש להיחבא בו מפני הזעם, שזעמו של ה' הוא רגע, וכשבא ה' למידת הרחמים הזעם מסתלק<strong>.</strong><br><br><small>ב<strong>פסיקתא דרב כהנא</strong> כד,יא נאמר: אמר רבי לוי: מהו "ארך אפים"? - רחיק רגיז. למלך שהיו לו ליגיונות קשים. אמר המלך: אם דרים הם עימי במדינה, עכשיו בני מדינה מכעיסים אותי והם עומדים מאליהם עליהם ומכלים אותם. אלא הרי אני משלחם לדרך רחוקה, אם מכעיסים הם אותי בני מדינה, עד שאני משלח אצלם, הם באים ומפייסים אותי ואני מקבל פיוסם. הדא היא דכתיב: "באים מארץ מרחק מקצה השמים" וגו' (ישעיהו יג,ה). אמר רבי יצחק: ולא עוד אלא שנועל בפניהם, הדא היא דכתיב: "פתח י"י את אוצרו ויוצא את כלי זעמו" (ירמיהו נ,כה), עד דהוא פתח, עד דהוא טריד, רחמוי קריבין. תני בשם רבי מאיר: "כי הנה י"י יוצא ממקומו" (ישעיהו כו,כא) - יוצא ממידת הדין למידת רחמים על ישראל.<br><br>כאן סוף המקבילה מהפסיקתא.<br><br>וב<strong>מדרש תהילים</strong> פו,ז נאמר: וכשמאריך רוחו הוא מרחיק את האף, שנאמר: "באים מארץ מרחק מקצה השמים ה' וכלי זעמו" (ישעיהו יג,ה). משל למלך שהיו לו שני לגיונות רעים, וכל מדינה שמרדה בו משלחם והולכים ומחריבים אותה. מה עשה המלך? - הרחיק אותם ממנו, ואמר: מרחיק אני אותם כדי שלא יהו מחבלים את המדינות. אמר רבי ברכיה בשם רבי לוי: כך מלאך שהוא ממונה על האף רחוק הוא, שנאמר: "באים מארץ מרחק מקצה השמים ה' וכלי זעמו" (ישעיהו יג,ה) - אמר הקב"ה: אם כעסתי על בניי, עד שהאף בא לכלות, הם באים ונכפפים לי, ואני מקבלם ותוהא (מתחרט) אני כביכול. אמר רבי יצחק: "פתח ה' את אוצרו" (ירמיהו נ,כה), עד שהוא פותח, עד שהוא <strong>נודד</strong>, כביכול תוהא ארך אפים.<br><br>וב<strong>מדרש תנחומא</strong> (בובר) פרשת 'תזריע' סימן יא נאמר: אין עומדים לפני הקב"ה אלא מלאכי שלום ומלאכי רחמים, אבל מלאכי זעם רחוקים ממנו, שנאמר: "ה' ארך אפים" (שמות לד), וכי אין אנו יודעים שהוא ארך אפים, אלא מהו "ארך אפים"? שמלאכי זעם רחוקים ממנו, שנאמר: "באים מארץ מרחק מקצה השמים ה' וכלי זעמו לחבל כל הארץ" (ישעיהו יג,ה).<br><br>וב<strong>אוצר המדרשים</strong> עמוד קג נאמר: ברא הקב"ה מלאכים רחמנים וסיבבם לכיסא הכבוד, וברא מלאכי חבלה והרחיקם בקצה השמים, שנאמר: "באים מארץ מרחק" וגו', שאם היו קרובים לכיסא הכבוד בשעה שמידת הדין מקטרגת, היו יושבים ומחריבים את העולם כולו לפי שעה (ברגע קל), ולא עוד אלא שסגר בפניהם, שנאמר: "פתח ה' את אוצרו" וגו', עד דו פתח, עד דו טריד, רחמיו קרובין, ומינה הקב"ה עליהם מלאכים רחמנים ואמר: כשאני זועם תהיו מבקשים מלפני רחמים, בשעה שישראל מפליגים דעתם ואינם עושים רצוני בקשו רחמים מלפני, ורחמי קרובים.</small><br>• • •
(טו)  ואומרים (עוד בענין מידותיו של הקב"ה): <strong>כתיב</strong> – כתוב (בפתיחה למשל השני של בלעם)<strong>: "לא איש אל ויכזב, ובן אדם ויתנחם, ההוא אמר ולא יעשה, ודיבר ולא יקימנה"</strong> (במדבר כג,יט)<strong>. רבי שמואל בר נחמן ורבנן</strong> (וחכמים) – נחלקו בביאור הכתוב, שכן לא ראשו של הפסוק הזה סופו, ולא סופו ראשו, שראשו וסופו של הפסוק הזה סותרים זה את זה, שבראשו נאמר: "לא איש אל ויכזב, ובן אדם ויתנחם", שאין הקב"ה מכזב (מבטיח ואינו מקיים) ומתנחם (מתחרט) מדברו, ובסופו נאמר: "ההוא אמר ולא יעשה, ודיבר ולא יקימנה", שהקב"ה הוא שאומר ואינו עושה מה שאומר, ומדבר ואינו מקיים מה שמדבר<strong>.</strong>
<strong>רבי שמואל בר נחמן אמר</strong> – כך ביאור הכתוב<strong>: הקב"ה אומר לעשות טובה</strong> – אם הקב"ה גוזר להביא טובה על ישראל - אינו חוזר בו מן הטובה, אף על פי שחטאו, וזה הוא שכתוב בראשו של הפסוק: <strong>"לא איש אל ויכזב ובן אדם ויתנחם". אומר לעשות רעה</strong> – אם הקב"ה גוזר להביא רעה על ישראל, משום שחטאו - הוא חוזר בו מן הרעה, אם עשו תשובה, וזה הוא שכתוב בסופו של הפסוק: <strong>"ההוא אמר ולא יעשה ודבר ולא יקימנה"</strong> – לפי רבי שמואל בר נחמן, ראשו של הפסוק מדבר בטובה וסופו מדבר ברעה, ולכן אין ראשו וסופו של הפסוק סותרים זה את זה<strong>.</strong>
<strong>ורבנן אמרי</strong> – וחכמים אומרים, שכך ביאור הכתוב<strong>: "לא איש אל ויכזב?!" - לא איש הוא שעשה דבריו של אל כאילו אינן</strong> (במסירה מהגניזה: כאילו כזבים)<strong>?!</strong> – וכי לא איש (משה רבנו שנקרא "איש") עשה (גרם) לה' שיכזב?! שכשעשו ישראל את העגל, ואמר ה' להשמידם, ביקש משה רחמים עליהם, שנאמר: <strong>"למה יי' יחרה אפך בעמך?"</strong> (שמות לב,יא)<strong>. "ובן אדם ויתנחם?!" - לא בן עמרם הוא שעשה לאל שיתנחם?!</strong> – וכי לא משה, בנו של עמרם (שנקרא "אדם"), עשה (גרם) לה' שיינחם (יתחרט)?! שכשעשו ישראל את העגל, ואמר ה' להשמידם, ביקש משה רחמים עליהם, וה' חזר בו, שנאמר: <strong>"וינחם יי' על הרעה אשר דבר לעשות לעמו"</strong> (שמות לב,יד). וזה הוא שנאמר בסופו של הפסוק: "ההוא אמר ולא יעשה ודיבר ולא יקימנה", שה' הוא שאמר להשמיד את ישראל, ולא עשה מה שאמר, ודיבר לעשות להם רעה, ולא קיים מה שדיבר. לפי חכמים, ראשו של הפסוק הוא משפט תמיהה, ולכן אין ראשו של הפסוק סותר את סופו<strong>.</strong><br><br><small>ב<strong>בראשית רבה</strong> נג,ד נאמר: "לא איש אל ויכזב" וגו' (במדבר כג,יט) - אמר רבי שמואל בר נחמן: לא ראשו של הפסוק הזה סופו, ולא סופו ראשו - "לא איש אל ויכזב ובן אדם ויתנחם", "ההוא אמר ולא יעשה ודיבר ולא יקימנה". אלא בשעה שהקב"ה גוזר להביא טובה לעולם - "לא איש אל ויכזב ובן אדם ויתנחם", ובשעה שהוא גוזר להביא רעה לעולם - "ההוא אמר ולא יעשה ודיבר ולא יקימנה". בשעה שאמר לאברהם: "כי ביצחק ייקרא לך זרע" (בראשית כא,יב) - "לא איש אל ויכזב ובן אדם ויתנחם", ובשעה שאמר לו: "קח נא את בנך את יחידך" וגו' "והעלהו שם לעולה" (בראשית כב,ב) - "ההוא אמר ולא יעשה ודיבר ולא יקימנה". בשעה שאמר הקב"ה למשה: "פקוד פקדתי אתכם" (שמות ג,טז) - "לא איש אל ויכזב ובן אדם ויתנחם", ובשעה שאמר לו: "הרף ממני ואשמידם" (דברים ט,יד) - "ההוא אמר ולא יעשה ודיבר ולא יקימנה". בשעה שאמר הקב"ה לאברהם: "וגם את הגוי אשר יעבודו דן אנוכי ואחרי כן יצאו ברכוש גדול" (בראשית טז,יד) - "לא איש אל ויכזב ובן אדם ויתנחם", ובשעה שאמר לו: "ועבדום ועינו אותם ארבע מאות שנה" (בראשית טז,יג) - "ההוא אמר ולא יעשה ודיבר ולא יקימנה". בשעה שאמר הקב"ה לאברהם: "למועד אשוב אליך כעת חיה ולשרה בן" (בראשית יח,יד) - "לא איש אל ויכזב ובן אדם ויתנחם" - "וה' פקד את שרה".<br><br>וב<strong>במדבר רבה</strong> כ,כ וב<strong>מדרש תנחומא</strong> (בובר) פרשת 'בלק' סימן כא וב<strong>מדרש תנחומא</strong> פרשת 'בלק' סימן יג נאמר: "לא איש אל ויכזב" - אינו כבשר ודם, שבשר ודם קונה אוהבים, מצא אחרים יפים מהם, כופר בראשונים, והוא אינו כן, אי אפשר לו לכזב בשבועת אבות הראשונים. "ההוא אמר ולא יעשה" - כשהוא אומר להביא עליהם רעות, אם עשו תשובה הוא מבטלן.<br><br>וב<strong>במדבר רבה</strong> כג,ח וב<strong>מדרש תנחומא</strong> פרשת 'מסעי' סימן ז נאמר: "לא איש אל ויכזב ובן אדם ויתנחם" (במדבר כג,יט) - לא איש עשה לאל שיכזב?! ולא בן עמרם עשה אותו להתנחם?! שהוא (הקב"ה) אומר: "הרף ממני ואשמידם" (דברים ט,יד), עמד בן עמרם ועשה אותו להתנחם, שנאמר: "ויינחם ה' על הרעה אשר דיבר לעשות לעמו" (שמות לב,יד). דבר אחר: "לא איש אל ויכזב" - בטובה. כשהוא אומר להביא טובה על ישראל, אף על פי שהדור חייב, אינו חוזר בו - "לא איש אל ויכזב". וכשהוא אומר להביא רעה, חוזר בו - "ההוא אמר ולא יעשה". תדע, אמר לאברהם: "הבט נא השמימה וספור הכוכבים אם תוכל לספור אותם ויאמר לו כה יהיה זרעך" (בראשית טו,ה), ועשה כן (אף על פי שחטאו ישראל), שנאמר: "ה' אלוהיכם הרבה אתכם והנכם היום ככוכבי השמים לרוב" (דברים א,י). אמר לאברהם: "ידוע תדע כי גר יהיה זרעך" וגו' "ועינו אותם ארבע מאות שנה" (בראשית טו,יג), ולא עינו אלא מאתים ועשר שנים. הוי: "לא איש אל ויכזב" - בטובה, אבל ברעה - "ההוא אמר ולא יעשה".<br><br>וב<strong>דברים רבה</strong> (ליברמן) פרשת 'דברים' סימן יג נאמר: "לא איש אל ויכזב ובן אדם ויתנחם" (במדבר כג,יט) - בטובה, אם אמר להביא טובה, הוא מקיים, אמר שהוא מכניס את ישראל לארץ ונותנה להם, ונתנה להם. אבל כשהוא אומר להביא רעה, חוזר בו, מהו אומר למשה בשעה שעשו ישראל אותו מעשה: "הרף ממני ואשמידם" (דברים ט,יד), לא עשה להם כן, אלא חזר בו מן הרעה, שנאמר: "ויינחם ה' על הרעה" (שמות לב,יד).<br><br>וב<strong>מדרש תנחומא</strong> (בובר) פרשת 'וירא' סימן לו נאמר: אמר בלעם: "לא איש אל ויכזב" (במדבר כג,יט), וחזר ואמר: "ההוא אמר ולא יעשה" (שם) - אמר רבי שמואל בר נחמן: הפסוק הזה לא סופו ראשו, ולא ראשו סופו, שהוא אומר: "לא איש אל ויכזב" וגו', וחזר ואמר: "ההוא אמר ולא יעשה". אלא בן אדם - "ההוא אמר ולא יעשה", אבל הקב"ה אומר ועושה, גוזר ומקיים, שנאמר: "וה' פקד את שרה" (ראשו של הפסוק אמור על הקב"ה, ואילו סופו אמור על בן אדם).<br><br>וב<strong>מדרש תנחומא</strong> פרשת 'וירא' סימן יג נאמר: "לא איש אל ויכזב ובן אדם ויתנחם" וגו' (במדבר כג,יט) - אמר רבי שמואל בר נחמן: סופו של פסוק שובר את ראשו. מי שהוא אומר: "לא איש אל ויכזב", חוזר ואומר: "ההוא אמר ולא יעשה"?! ומהו: "לא איש אל ויכזב" - כשהוא אומר לעשות טובה. כיצד? - מלך בשר ודם אומר ליתן מתנה לבנו, כיון שהכעיסו חוזר במתנתו. והקב"ה אומר לעשות טובה, ואף על פי שחוטאים אינו חוזר בו, שנאמר: "וייתן להם ארצות גויים ועמל לאומים יירשו", למה? "בעבור ישמרו חוקיו ותורותיו ינצורו" (תהילים קה,מד-מה), ואף על פי שלא שמרו חוקיו ולא נצרו תורותיו נתן להם. וכן אתה מוצא, אחר שעשו ישראל את העגל וביקש עליהם משה רחמים, מה הקב"ה אומר לו: "וידבר ה' אל משה לך עלה מזה אתה והעם אשר העלית ממצרים" (שמות לג,א), אמר לו הקב"ה: משה, איני כבשר ודם שאומר ליתן מתנה וחוזר בו. הוי: "לא איש אל ויכזב". מהו "ההוא אמר ולא יעשה" - אם אמר בשעת כעסו להביא רעה, חוזר בו, שכן אמר למשה: "הרף ממני ואשמידם ואמחה" וגו' (דברים ט,יד), ולא עשה, אלא: "ויינחם ה' על הרעה" (שמות לב,יד), וכן: "ועתה הניחה לי ויחר אפי בהם" (שמות לב,י), ולא עשה, אלא: "ויאמר ה' סלחתי כדברך" (במדבר יד,כ), אמר לו הקב"ה: איני כבשר ודם שאומר לעשות רעה ומתגאה לעשותה... הוי: "לא איש אל ויכזב" - לטובה, "ההוא אמר ולא יעשה" - ברעה.<br><br>וב<strong>מדרש תהילים</strong> יג,א נאמר: "לא איש אל ויכזב ובן אדם ויתנחם" (במדבר כג,יט) - אמר רבי שמואל בר נחמני: הפסוק הזה לא ראשו סופו, ולא סופו ראשו. אלא בשעה שהקב"ה גוזר להביא טובה לעולם - "לא איש אל ויכזב", ובשעה שהוא גוזר להביא רעה לעולם - "ההוא אמר ולא יעשה". בשעה שאמר: "וגם את הגוי אשר יעבודו דן אנכי" (בראשית טו,יד) - "לא איש אל ויכזב", ובשעה שאמר: "ועבדום ועינו אותם" (בראשית טו,יג) - "ההוא אמר ולא יעשה". וכן בשעה שאמר הקב"ה לאברהם: "כי ביצחק ייקרא לך זרע" (בראשית כא,יב) - "לא איש אל ויכזב", ובשעה שאמר: "קח נא את בנך את יחידך" (בראשית כב,ב) - "ההוא אמר ולא יעשה".<br><br><strong>"איש" זה משה</strong><br>ב<strong>מכילתא דרבי ישמעאל</strong> 'יתרו' - מסכתא ד'עמלק' פרשה א וב<strong>מכילתא דרבי שמעון בר יוחאי</strong> יח,ו נאמר: מי קרוי איש? לא משה?! שנאמר: "והאיש משה עניו מאד" (במדבר יב,ג).<br>וב<strong>ספרי דברים</strong> פסקה שנז נאמר: אין איש אלא משה, שנאמר: "והאיש משה עניו מאד" (במדבר יב,ג).<br><br><strong>"אדם" זה עמרם</strong><br>ב<strong>ויקרא רבה</strong> ב,א נאמר: "אדם אחד מאלף מצאתי" (קהלת ז,כח) - זה עמרם.</small><br>• • •
(טז)  <strong>אמר רבי אבהו</strong> (אמורא ארץ ישראלי בדור השלישי) – כך יש לדרוש את הכתוב שהובא לעיל<strong>: אם יאמר לך אדם</strong> (במסירה מהגניזה: איש) – אם יאמר לך "אותו האיש" (ישו הנוצרי)<strong>: 'אל אני' - מכזב הוא</strong> – הוא משקר, וזה הוא שכתוב: "לא איש אל ויכזב" - איש אינו אל, ואם אומר על עצמו שהוא אל, הוא מכזב<strong>;</strong> ואם יאמר לך "אותו האיש" (ישו הנוצרי): <strong>'בן אדם אני'</strong> – כך קרא ישו הנוצרי את עצמו. פירוש אחר: אני המשיח, הנקרא "בן אדם" (="בר אנש" (דניאל ז,יג)), <strong>- סופו לתהות</strong> (להתחרט) <strong>בו</strong> – וזה הוא שכתוב: "ובן אדם ויתנחם" - ואם אומר שהוא בן אדם, הוא יתחרט<strong>;</strong> ואם יאמר לך "אותו האיש" (ישו הנוצרי): <strong>'שאני עולה לשמים'</strong> – שהוא מסתלק מן העולם ועולה לשמים, ועתיד לחזור ולהביא את הגאולה השלמה, <strong>- "ההוא אמר ולא יעשה, ודיבר  ולא יקימנה"</strong> – הוא לא יקיים מה שאמר<strong>.</strong><br><br><small><strong>רבי אבהו והמינים</strong><br>רבי אבהו הרבה להתווכח עם המינים (היהודים הנוצרים), ודרשותיו בפירוש המקרא מכוונות נגד הנצרות.<br>ב<strong>שמות רבה</strong> כט,ה נאמר: אמר רבי אבהו: אמר הקב"ה: "אני ראשון" - שאין לי אב, "ואני אחרון" - שאין לי בן, "ומבלעדי אין אלוהים" - שאין לי אח.<br><br>בימי התנאים והאמוראים היו בארץ ישראל כמה כיתות של יהודים נוצרים. לשיטת כת אחת, ישו הוא בן אדם, ולא הודו שהוא בן אלוהים. שאר הכיתות האמינו שישו הוא בן אלוהים. ברם כל הכיתות האמינו בישו שהוא נביא ומשיח. אפשר שדברי רבי אבהו: "אם יאמר לך אדם: בן אדם אני" מכוונים לכת האחת, "אם יאמר לך אדם: אל אני (בן אלוהים אני)" מכוונים לשאר הכיתות, ו"אם יאמר לך אדם: שאני עולה לשמים (נביא ומשיח אני)" מכוונים לכל הכיתות.<br>גם ישו ראה את עצמו כמשיח. חסידיו האמינו שלאחר שנצלב ישו, קם לתחייה ועלה השמימה.<br><br>המטבע "אם יאמר לך אדם" מעיד על הפולמוס (ויכוח חריף) של חכמינו עם המינים.<br><br>ב<strong>בבלי סנהדרין</strong> קו אמרו דברים על בלעם (כגון: 'ממשפחת אדונים ושליטים היתה אימו, וזנתה לאיש נגר'; 'בן שלושים ושלוש שנים בלעם החיגר כאשר הרג אותו פינחס השודד'), שיש הרואים בהם דברים שנאמרו על ישו (אביו היה נגר; ישו נהרג בגיל שלושים ושלוש בערך על ידי פונטיוס פילטוס, הנציב הרומי בירושלים), וקראו חכמינו לישו בשם בלעם. לפי זה, שם רבי אבהו דברים בפי בלעם (הכתוב הזה אמרו בלעם), הוא ישו, נגדו עצמו.<br>• • •<br>במסירה מהגניזה מתחילה כאן הלכה ב, ולא לאחר הקטע הראשון בגמרא להלן.</small>
(יז)  אמר <strong>רבי אחא</strong> (אמורא ארץ ישראלי בדור הרביעי) <strong>בשם רב</strong> (אמורא בבלי בדור הראשון, מגדולי האמוראים)<strong>: אין תענית עכשיו</strong> – אין תענית נחשבת תענית ציבור בזמן הזה (כמבואר להלן)<strong>.</strong>
<strong>אמר רבי יוסה</strong> (מגדולי אמוראי ארץ ישראל בדור הרביעי) לרבי אחא<strong>: הדא אמרה</strong> – זאת אומרת (יש להסיק מכאן)<strong>, אילין תענייתא דאנן עבדין - לית אילין</strong> (במסירה מהגניזה נוסף: <strong>תעניין</strong>) – אלה התעניות שאנו עושים (קובעים, גוזרים; או: מקיימים) אין אלה תעניות (אין התעניות נחשבות כתעניות ציבור)<strong>.</strong>
<strong>אמר ליה</strong> – אמר לו רבי אחא לרבי יוסי<strong>: כן</strong> (כך) <strong>אמר רב: כל תענית שאינה נעשית כתיקנה</strong> (כהלכתה) <strong>- עליה הכתוב אומר: "נתנה עלי בקולה על כן שנאתיה"</strong> (ירמיהו יב,ח) – עם ישראל נשא קולו בתפילה לה', אך מכיון שתענית הציבור נעשית שלא כהלכתה, שמורידים לפני התיבה שליח ציבור שאינו הגון, גרמה להם התפילה להיות שנואים על ידי ה'. הדברים האלה של רב מסייעים לרבי יוסי, שתעניות הציבור שעושים אינן נחשבות תעניות ציבור, כיון שאינן נעשות כתקנן, שמורידים לפני התיבה מי שאין לו התכונות האמורות במשנתנו<strong>.</strong><br><br><small>הקטע הזה מדבר בשליח הציבור שמורידים לפני התיבה, ולכן מקומו של הקטע הזה בהלכה ב ולא בהלכה הקודמת, וכן הוא בפירוש ר"ח בבבלי תענית טז,ב.<br>בהלכה א, שנאמר בה שבתעניות הנשיא יוצא לרחובה של עיר, אמר רבי יוסי שהתעניות שעושים כשאין נשיא אינן תעניות, כיון שאינן נעשות כתקנן. ובהלכה ב, שנאמר בה שבתעניות מורידים לפני התיבה זקן ורגיל וכו', אמר רבי יוסי שהתעניות שעושים כשאין שליח ציבור הגון אינן תעניות, כיון שאינן נעשות כתקנן.<br>מאמרו של רב "אין תענית עכשיו" מקביל בפירושו למאמרו של שמואל בבבלי "אין תענית ציבור בבבל" (הובא בפירושנו לעיל בהלכה א).<br><br>ב<strong>בבלי תענית</strong> טז,ב אמרו: עמדו בתפילה, מורידים לפני התיבה זקן וכו'. "נתנה עלי בקולה על כן שנאתיה" (ירמיהו יב). אמר רב זוטרא בר טוביה אמר רב, ואמרי לה: אמר רבי אחא אמר רבי אלעזר: זה שליח ציבור היורד לפני התיבה שאינו הגון (רש"י: רשע, שהקב"ה שונא אותו יותר מכולם, והוא נותן בקולו לפניו).<br><br>בבבלי נאמרה מימרה זו בשם רב או על ידי רבי אחא, ובירושלמי נאמרה מימרה זו על ידי רבי אחא בשם רב.<br>• • •<br>בכתב היד שלפנינו מתחילה כאן הלכה ב.</small>
##### הלכה ב
(א)  <big><strong>משנה</strong></big><br><strong>עמדו בתפילה</strong> – לאחר דברי הכיבושים של הזקן שאמר בדרשתו לפני הציבור, היו עומדים להתפלל ברחובה של עיר<strong>, מורידין לפני התיבה</strong> – שליח ציבור, <strong>זקן</strong> (גדול בשנים) <strong>ורגיל</strong> (גדול בחוכמה)<strong>, ויש לו בנים</strong> – שפרנסתם עליו<strong>, וביתו ריקן</strong> (ריק) – ואין לו במה לפרנסם<strong>, כדי שיהא לבו שלם בתפילה</strong> – כדי שיתפלל על הגשמים בלב שלם, שתהא תפילתו באמת ובכנות, משום שתפילה צריכה כוונה<strong>. ואומר</strong> שליח הציבור <strong>לפניהן עשרים וארבע ברכות: שמונה עשרה</strong> ברכות <strong>שבכל יום, ומוסיף עליהן עוד שש</strong> – ברכות, בין ברכת גאולה (הברכה השביעית בתפילה) לברכת רפואה (הברכה השמינית בתפילה), כמפורט להלן<strong>. ואלו הן</strong> – שש הברכות הנוספות<strong>: זכרונות</strong> – פסוקים שנאמרו בברכה זו בראש השנה, וחותם בברכה<strong>, ושופרות</strong> – פסוקים שנאמרו בברכה זו בראש השנה, וחותם בברכה<strong>, "אל יי' בצרתה לי"</strong> (תהילים קכ) – וחותם בברכה<strong>, "אשא עיני אל ההרים"</strong> (תהילים קכא) – וחותם בברכה<strong>, "ממעמקים קראתיך יי'"</strong> (תהילים קל) – וחותם בברכה<strong>, "תפילה לעני כי יעטף"</strong> (תהילים קב) – וחותם בברכה.<br><br><small><strong>עמדו בתפילה</strong><br>לפני התפילה ישב הציבור, ולקראת התפילה קם שליח הציבור ממקומו וירד לפני התיבה והציבור נעמד. לכן נקטו בביטוי "עמדו בתפילה".<br>תפילה זו היא תפילה נוספת שהיו מתפללים בשלוש התעניות השניות ובשבע התעניות האחרונות שגזרו בית דין על הציבור בעת עצירת גשמים, וכן בתעניות ציבור על שאר צרות. במשנה להלן ד,א שנינו, שבתעניות אלו היו מתפללים ארבע תפילות ביום, שחרית, מוסף, מנחה ונעילה. התפילה הנוספת שהיו מתפללים בתעניות אלו, כמו ששנינו במשנתנו, היא הנקראת "מוסף". בתפילה נוספת זו היו עשרים וארבע ברכות. ורק שליח הציבור היה מוסיף בחזרת התפילה בקול שש ברכות, אבל היחידים לא היו מוסיפים בתפילה בלחש שש ברכות (ראה לעיל א,א בענין בני נוה). אבל בשאר התפילות לא היו עשרים וארבע ברכות.<br><br><strong>שליח ציבור בתענית ציבור</strong><br>ב<strong>מדרש תהילים</strong> כה,ה נאמר: "לדוד... אלוהי, בך בטחתי אל אבושה... גם כל קוויך לא יבושו" - אמר רבי פינחס: כך אמר דוד לפני הקב"ה: ריבונו של עולם, בשעה שאני עומד לפניך בתפילה, אל תהי תפילתי מאוסה לפניך, מפני שעיני ישראל תלויות בי, ועיני תלויות בך, ואם תשמע תפילתי, כאילו תשמע תפילתם. וכן אתה מוצא בתענית ציבור, שבשעה שהציבור מתענים, שליח ציבור יורד לפני התיבה, לפי שעיניהם של ציבור תלויות בו, ועיניו תלויות בהקב"ה, והוא שומע תפילתם.<br><br><strong>מורידים לפני התיבה</strong><br>שליח הציבור היה בין הזקנים והחכמים שישבו על הבימה במרכז בית הכנסת. בבואו להתפלל לפני הציבור, ירד שליח הציבור מן הבימה, ועמד למטה על הארץ לפני התיבה הקטנה שעל הבימה. מקומו של שליח הציבור בתפילתו היה מאחורי הבימה, והתיבה שעל הבימה היתה לפניו. לכן בשליח הציבור העומד להתפלל נאמרה הלשון "יורד לפני התיבה" (כמו במשנה כאן) או "עובר לפני התיבה" (כמו במשנה לעיל א,ב).<br>בתעניות היו מוציאים לרחובה של עיר את התיבה הקטנה שעל הבימה, ושליח הציבור עמד לפני התיבה.<br><br><strong>ליבו שלם בתפילה</strong><br>ב<strong>מדרש תנחומא</strong> פרשת 'פינחס' סימן טו נאמר: למה התירו חכמים להיפטר מן הסוכה ביום טוב האחרון של חג? - אלא כל שבעת ימי החג היו מתפללים לטללים, ויום טוב האחרון מתפללים על הגשמים, לכך נפטרים מן הסוכה, כדי שיתפללו על הגשמים בלב שלם.<br><br>הביטוי 'לב שלם' בהקשר לתפילה נמצא רק בתפילה על הגשמים.</small><br>• • •
(ב)  במשנה שנינו, שמורידים לפני התיבה זקן ורגיל, ויש לו בנים, וביתו ריקן.
ואומרים: <strong>תני</strong> – שנוי (שנו ברייתא)<strong>:</strong> עמדו בתפילה, מורידים לפני התיבה זקן <strong>ושפל ברך</strong> – עניו, המשפיל את עצמו<strong>, ונוח</strong> ל<strong>תשחורת</strong> – רצוי לשררה (לשלטון)<strong>, ורגיל בחכמה</strong> – בקי בהלכות<strong>, ורגיל באגדה</strong> – בקי באגדות<strong>, ויש לו בית ושדה</strong> – שיש לו פרנסה, ויש לו במה לפרנס את בניו ובנותיו<strong>.</strong><br><br><small>הברייתא שמביאים כאן חסרה בתחילתה: 'עמדו בתפילה, מורידים לפני התיבה זקן...'.</small><br>
ותמהים (על דברי הברייתא): <strong>תנינן</strong> – שנינו (במשנתנו)<strong>: וביתו ריקן</strong> – שאין לו במה לפרנס את בניו ובנותיו<strong>, ואת אמר הכין?</strong> – ואתה אומר כך? שבברייתא שנינו, שיש לו בית ושדה - שיש לו במה לפרנס את בניו ובנותיו, שלא כדברי המשנה.
במסירה מהגניזה נוסף: <strong>מעבירה</strong> – כוונת המשנה, שביתו ריקן מעברה, שאין עברות בידו וביד בני ביתו. אבל אין כוונת המשנה, שביתו ריקן מפרנסה. כך משיבים על התמיהה על דברי הברייתא<strong>.</strong><br>
וממשיכים את הברייתא (שנפסקה בתמיהה על דבריה): ו<strong>יש לו בנים ובנות</strong> – שפרנסתם עליו<strong>.</strong> אבל <strong>אם אין להן</strong> – אם אין להם שליח ציבור שיש לו התכונות שנמנו כאן<strong>, מעבירין</strong> לפני התיבה <strong>כל מה שירצו</strong> – כל מי שירצו הציבור שיעבור. רב ורבי יוסי שאמרו לעיל, שאין מורידים לפני התיבה מי שאין לו התכונות האמורות כאן, חלוקים על דברי הברייתא<strong>.</strong><br><br><small>דרכו של הירושלמי להפסיק ברייתא שמביא ולדון בדבריה, ואחר כך להמשיך אותה.<br><br>ב<strong>בבלי תענית</strong> טז,א-ב אמרו: עמדו בתפילה, מורידים לפני התיבה זקן כו'. תנו רבנן: עמדו בתפילה, אף על פי שיש שם זקן וחכם, אין מורידים לפני התיבה אלא אדם רגיל (רש"י ור"ג: רגיל להתפלל, ותפילתו שגורה בפיו). רבי יהודה אומר: מיטפל ואין לו (רש"י: יש לו טפלים (ילדים קטנים), ואין לו במה להתפרנס, שליבו דואג עליו, והוא צריך לקרות מקירות ליבו עליהם), ויש לו יגיעה בשדה (ר"ג ורש"י: ששדותיו זרועות, וצריכות לגשמים, שמתכוון יותר בתפילת הגשמים), וביתו ריקן, ופרקו (אופי, תכונה, מידה, הנהגה) נאה, ושפל ברך (רש"י: עניו), ומרוצה לעם (רש"י: נוח לבריות, ומסכימים לתפילתו), ויש לו נעימה (ר"ג ורש"י: שיודע לבסם קולו, שמושך הלב), וקולו ערב, ורגיל לקרות בתורה בנביאים ובכתובים (רש"י: שיהיו הפסוקים של תפילה סדורים בפיו), ולשנות במשנה ובתלמוד בהלכות ובאגדות, ובקי בכל הברכות כולן.<br>אמר מר: מיטפל ואין לו, וביתו ריקן. היינו (רש"י: זהו) מיטפל ואין לו, היינו ביתו ריקן! - אמר רב חסדא: ביתו ריקן מעברה (רש"י: שאין חמס וגזל בביתו). מאי ופרקו נאה? - אמר אביי: שלא יצא עליו שם רע בילדותו (רש"י: אפילו כשעמד על בחרותו, היה נאה, בלי שם רע).<br>"נתנה עלי בקולה על כן שנאתיה" (ירמיהו יב). אמר רב זוטרא בר טוביה אמר רב, ואמרי לה: אמר רבי אחא אמר רבי אלעזר: זה שליח ציבור היורד לפני התיבה שאינו הגון.<br><br>לפי הירושלמי, מורידים לפני התיבה מי שהוא חכם גדול, ואילו לפי הבבלי, מורידים לפני התיבה מי שהוא רגיל להתפלל. הירושלמי והבבלי נחלקו בפירוש המילה "רגיל".<br>לפי הירושלמי, מורידים לפני התיבה מי שיש לו במה לפרנס את בניו ("יש לו בית ושדה"), ואילו לפי הבבלי, מורידים לפני התיבה מי שאין לו במה לפרנס את בניו ("מיטפל ואין לו"). גם בירושלמי וגם בבבלי אמרו, שביתו ריקן מעבירה.<br><br>בברייתא שבירושלמי שנו: ושפל ברך, ונוח תשחורת, ורגיל בחכמה ורגיל באגדה. ובברייתא שבבבלי שנו: ושפל ברך, ומרוצה לעם, ויש לו נעימה וקולו ערב, ורגיל לקרות בתורה בנביאים ובכתובים ולשנות במשנה ובתלמוד בהלכות ובאגדות. מהקבלת סדר התכונות הללו שנמנו בברייתות שבירושלמי ובבבלי עולה, כי "נוח תשחורת" שבירושלמי נתפרש בשני אופנים בבבלי: א. מרוצה לעם; ב. יש לו נעימה וקולו ערב. לפי האופן השני, המילה "תשחורת" היא מן השורש המקראי שחר, שמשמעו: ביקש, דרש. ומצאנו שהשתמשו חכמים בשורש זה בעניין תפילה (מדרש שמות רבה טו,ו): דניאל היה שוחר ומתפלל למקום, כדי שירחם הקב"ה על ישראל, ועליו אמר שלמה "שֹׁחֵר טוֹב יְבַקֵּשׁ רָצוֹן" (משלי יא,כז), ונמצא להם האלוהים בעת צרתם, שנאמר "וּמְשַׁחֲרַי יִמְצָאֻנְנִי" (משלי ח,יז).<br><br><strong>נוח לתשחורת</strong><br>ב<strong>משנה אבות</strong> ג,יב שנו: רבי ישמעאל אומר: הוי קל לראש (מושל) ונוח לתשחורת.<br>ובמסכת <strong>כלה רבתי</strong> ד,ח שנו: הוי קל לראש - זו המלכות; ונוח לתשחורת - אנגריא (עבודת המלכות, עבודת כפייה לצורך השלטונות), כדרבי אליעזר בן חרסום (בבבלי יומא לה,ב סיפרו: אמרו עליו על רבי אלעזר בן חרסום, שהניח לו אביו אלף עיירות ביבשה, וכנגדן אלף ספינות בים, ובכל יום ויום נוטל משאוי על כתפיו ומהלך מעיר לעיר וממדינה למדינה ללמוד תורה. פעם אחת מצאוהו עבדיו ועשו בו אנגריא (רש"י: עבודת שר העיר, ועבודת עצמו היתה, ועבדיו לא היו מכירים בו, כסבורים שהוא מיושבי העיירות שלו, שעבודת אדוני הארץ מוטלת עליו). אמר להם: בבקשה מכם, הניחוני שאלך ואלמד תורה! - אמרו לו: חיי רבי אלעזר בן חרסום, שאין אנו מניחים לך!)<br>וב<strong>מסכת דרך ארץ</strong> פרק 'המינים' הלכה כב שנו: העניים, והביישנים, ושפלי הרוח, ונוחים לתשחורת, ובעלי הבטחה, עליהם הכתוב אומר: "ותגזור אומר ויקום לך ועל דרכיך נגה אור" (איוב כב,כח) (שמתפלל, וה' שומע תפילתו. להלן ג,יב הכתוב הזה מתפרש בירידת גשמים).<br><br>'תשחורת' משמעה: נוער, בחרות; או: שררה; או: בולשת. במקום שאמרו: "נוח לתשחורת", משמע המילה: שררה, והוא הפקיד הממונה על עבודת הכפייה ('שחוור'), כמו שנאמר במסכת כלה רבתי. האמידים שבערים היו אחראים לביצוע עבודות הכפייה שהיה מוטל על כלל התושבים.<br>'ראש' הוא ראש השלטון המבצע של העיר היהודית.<br><br><strong>רגיל</strong><br>בירושלמי כאן פירשו את דברי המשנה: 'רגיל' - רגיל בחכמה ורגיל באגדה.<br>ב<strong>ירושלמי ראש השנה</strong> ב,ו <strong>וסנהדרין</strong> א,ב אמרו: לעיבור הולכים אחר המינוי, לבית הוועד הולכים אחר הרגיל.<br>ב<strong>ירושלמי עירובין</strong> ג,ה נזכרים חכם ורגיל (וראה ב"שרידי הירושלמי" שם).<br><br>'רגיל' הוא שם נרדף לחכם, והוא תואר לחכם גדול, והוא יותר גדול מחכם סתם ("הירושלמי כפשוטו" עירובין שם ו"תוספתא כפשוטה" עירובין ג,א).<br><br><strong>חכמה ואגדה</strong><br>בלשון חכמינו, המקביל ל"אגדה" (או "הגדה") הוא "הלכה", ולכן "חכמה", האמורה כאן במקביל ל"אגדה", היא "הלכה". וראה בבלי נידה סט,ב, שהזכירו שם "חכמה" ו"הגדה", ושם מוכח ש"חכמה", האמורה במקביל ל"הגדה", היא "הלכה".<br>גם כש'חכמה' אמורה בפני עצמה פירושה לעיתים קרובות 'הלכה'.<br>• • •<br>כאן התחלת מקבילה בירושלמי ברכות ד,ג.<br><br>במשנה שנינו (בענין תפילת התעניות): ואומר לפניהם עשרים וארבע ברכות: שמונה עשרה שבכל יום, ומוסיף עליהן עוד שש.<br>וב<strong>משנה ברכות</strong> ד,ג שנינו: רבן גמליאל אומר: בכל יום מתפלל אדם שמונה עשרה.</small>
(ג)  ושואלים: <strong>ולמה שמונה עשרה?</strong> – מדוע תיקנו חכמים בתפילה שבכל יום שמונה עשרה ברכות?<br>
ומשיבים (תשובה אחת): <strong>אמר רבי יהושע בן לוי</strong> (אמורא ארץ ישראלי בדור הראשון)<strong>:</strong> שמונה עשרה ברכות שבתפילה הן <strong>כנגד</strong> (לעומת, בהקבלה אל) <strong>שמונה עשר</strong>(<strong>ה</strong>) <strong>מזמורות</strong> (מזמורים) <strong>שכתוב</strong> (שכתובים) <strong>מראשו של תילים</strong> (תהילים) – מתחילתו של ספר תהילים, <strong>עד "יענך יי' ביום צרה"</strong> (תהילים כ,ב) – ולא עד בכלל. לאחר שאמר דוד שמונה עשר מזמורים, נאמר "יענך ה'", והיא ברכה שבירכו העם את דוד שיענה אותו ה' בתפילתו. הרי שתפילתו של דוד היתה שמונה עשר המזמורים שאמר קודם לכן, ולכן תיקנו בתפילה שמונה עשרה ברכות כנגד שמונה עשר המזמורים האלה<strong>. אם יאמר לך אדם</strong> – אם ישאל אותך<strong>: תשעה עשר</strong> מזמורות <strong>הן</strong> – ולא שמונה עשר הן<strong>! - אמור לו</strong> – השב לו<strong>: "למה רגשו</strong> גויים<strong>"</strong> (תהילים פרק ב) <strong>לית היא</strong> (הוא) <strong>מינון</strong> – אין הוא מהם (אינו נמנה עימהם במנין זה, שפרק א ופרק ב נחשבים מזמור אחד)<strong>. מיכן</strong> (מכאן) <strong>אמרו</strong> – מן הכתוב "יענך ה' ביום צרה", שנאמר לאחר שמונה עשר המזמורים, יש ללמוד<strong>: המתפלל ואינו נענה צריך תענית</strong> – מי שהתפלל ולא נענה מן השמים, צריך להתענות כדי שייענה, שהרי לאחר שאמר דוד שמונה עשר מזמורים, אמרו לו העם: "יענך ה' ביום צרה" - יענה אותך ה' בעת תענית ('צרה' היא תענית), ואם כן, לא נענה דוד בתפילתו והיה צריך להתענות<strong>. אמר רבי מנא: רמז לתלמיד חכם</strong> (ב"שרידי הירושלמי" בברכות ובמסירה מהגניזה: לתלמיד חכמים) <strong>הוא</strong> – הכתוב "יענך ה'", שנאמר לאחר שמונה עשר המזמורים, יש בו רמז לתלמיד חכמים, שמי שהוא תלמיד חכמים ויודע שתיקנו בתפילה שמונה עשרה ברכות כנגד שמונה עשר מזמורים יבין רמז זה<strong>, שאדם צריך לומר לרבו: תישמע תפילתך</strong> – לאחר שאמר הרב בתפילה שמונה עשרה ברכות, צריך תלמידו לברך אותו שישמע ה' את תפילתו, כשם שלאחר שאמר דוד שמונה עשר מזמורים, בירכו אותו העם שיענה אותו ה' בתפילתו<strong>.</strong><br><br><small><strong>כנגד שמונה עשר מזמורים</strong><br>ב<strong>מדרש תנחומא</strong> פרשת 'וירא' סימן א נאמר: ילמדנו רבנו, כמה ברכות מתפלל אדם בכל יום? - כך שנו רבותינו: בכל יום מתפלל אדם שמונה עשרה. ולמה שמונה עשרה? - ... ורבי שמעון אמר: כנגד שמונה עשר מזמורים שמראש ספר תהילים עד "יענך ה' ביום צרה", לומר: תיענה בתפילתך, לכך נאמר בסוף שמונה עשר מזמורים: "יענך ה'".<br>וב<strong>מדרש תהילים</strong> כ,ב נאמר: אמר רבי שמעון בר אבא: את מוצא שמונה עשר מזמורים מראש תילים עד מזמור זה, ו"אשרי" ו"למה רגשו" חד הוא, כנגד שמונה עשרה ברכות שאדם מתפלל בכל יום, והם אומרים לו: תתעני צלותך, כך אחר שמונה עשר מזמורים אמרו לו לדוד: "יענך ה' ביום צרה".<br>וב<strong>אוצר המדרשים</strong> עמוד תקלו נאמר: ...דבר אחר: כנגד שמונה עשר מזמורות שבראש ספר תהילים עד "יהיו לרצון אמרי פי" (תהילים יט) וסמיך ליה: "יענך ה' ביום צרה", כשאדם מתפלל אומרים לו: תתעני בצלותך, כך "יהיו לרצון אמרי פי" וסמיך ליה: "יענך ה' ביום צרה".<br><br><strong>"למה רגשו"</strong><br>ב<strong>בבלי ברכות</strong> ט,ב-י,א אמרו: מכדי האי "יהיו לרצון אמרי פי" (תהילים יט,טו) - משמע לבסוף (לאחר התפילה: יהיו לרצון אמרי פי שאמרתי), ומשמע מעיקרא (לפני התפילה): דבעינא למימר (יהיו לרצון אמרי פי שרוצה אני לומר). מאי טעמא תקינו רבנן לאחר שמונה עשרה ברכות? לימרו מעיקרא! - אמר רבי יהודה בריה דרבי שמעון בן פזי: הואיל ולא אמרו דוד אלא לאחר שמונה עשרה פרשיות, לפיכך תקינו רבנן לאחר שמונה עשרה ברכות. הני שמונה עשרה, תשע עשרה הויין! - "אשרי האיש" ו"למה רגשו" חדא פרשתא היא. דאמר רבי שמואל בר נחמני אמר רבי יונתן: כל פרשה שהיתה חביבה על דוד, פתח בה ב"אשרי" וסיים בה ב"אשרי"; פתח ב"אשרי" - דכתיב: "אשרי האיש" (תהילים א), וסיים ב"אשרי" - דכתיב: "אשרי כל חוסי בו" (תהילים ב) (רש"י: אלמא חדא היא, ד"אשרי כל חוסי בו" סיומא ד"למה רגשו" הוא).</small><br>• • •
(ד)  ומשיבים עוד (תשובה שנייה): <strong>רבי סימון</strong> (רבי שמעון בן פזי, אמורא ארץ ישראלי בדור השני והשלישי) אמר <strong>בשם רבי יהושע בן לוי:</strong> שמונה עשרה ברכות שבתפילה הן <strong>כנגד שמונה עשרה חליות שבשזרה</strong> (שבשדרה)<strong>.</strong> מכאן יש ללמוד, <strong>שבשעה שאדם עומד ומתפלל צריך לשוח בכולן</strong> – צריך להתכופף (בברכות ששוחים בהן: בראשונה תחילה וסוף, וב"מודים" תחילה וסוף) בכל החוליות האלו, עד שיזדעזעו<strong>. מה טעמא?</strong> – מה המקור בכתוב לדבר זה? <strong>- "כל עצמותיי תאמרנה יי' מי כמוך"</strong> (תהילים לה,י) – אומר לפניך שירה בכל כוחי, עד שכל עצמותי תזדעזענה<strong>.</strong><br><br><small><strong>כנגד שמונה עשרה חוליות</strong><br>ב<strong>בבלי ברכות</strong> כח,ב אמרו: הני שמונה עשרה כנגד מי? - ...אמר רבי תנחום אמר רבי יהושע בן לוי: כנגד שמונה עשרה חוליות שבשדרה. ואמר רבי תנחום אמר רבי יהושע בן לוי: המתפלל צריך שיכרע עד שיתפקקו (יזדעזעו, יתפרקו) כל חוליות שבשדרה.<br>וב<strong>מדרש תנחומא</strong> פרשת 'וירא' סימן א נאמר: ...ורבי סימון אמר: כנגד שמונה עשרה חוליות שבשדרה, שבשעה שאדם מתפלל וכורע, צריך שיכרע עד שיתפקקו כל חוליות שבשדרה, שנאמר: "כל עצמותי תאמרנה ה' מי כמוך" (תהילים לה,י).<br>וב<strong>מדרש תנחומא</strong> (בובר) פרשת 'וירא' סימן א נאמר: ...אמר רבי סימון: כנגד שמונה עשרה חוליות שבשדרה, שבשעה שאדם עומד ומתפלל, צריך לשוח בכולן, שנאמר: "כל עצמותי תאמרנה ה' מי כמוך" (תהילים לה,י).<br><br><strong>חוליות שבשדרה</strong><br>החוליות הן העצמות בעמוד השדרה. החוליות מקובצות לפי אזורי הגוף: חוליות הצוואר (שבע), חוליות החזה (שתים עשרה), חוליות המותן (חמש), חוליות העצה (חמש) וחוליות הזנב (אחת).<br>שמונה עשרה חוליות שבשדרה שנזכרו כאן הן חוליות הצוואר וחוליות החזה, שמתכופפים בהן בתפילה. ואם יאמר לך אדם: תשע עשרה הן! - אמור לו: חוליה אחת אין היא מהן לפי חכמינו.</small><br>• • •
(ה)  ומשיבים עוד (תשובה שלישית): <strong>רבי לוי</strong> (אמורא ארץ ישראלי בדור השלישי) <strong>אמר:</strong> שמונה עשרה ברכות שבתפילה הן <strong>כנגד שמונה עשר</strong>ה <strong>אזכרות</strong> (שמותיו של ה') <strong>שכתוב</strong> (שכתובות) <strong>ב"הבו ליי' בני אלים"</strong> (תהילים כט) – במזמור זה נזכר שם ה' (י-ה-ו-ה) שמונה עשרה פעמים<strong>.</strong><br><br><small><strong>כנגד שמונה עשרה אזכרות</strong><br>ב<strong>בבלי ברכות</strong> כח,ב אמרו: ...אמר רבי הלל בריה דרבי שמואל בר נחמני: כנגד שמונה עשרה אזכרות שאמר דוד ב"הבו לה' בני אלים" (תהילים כט) (רש"י: שהוא רמז לאבות וגבורות וקדושת השם: מניין שאומרים אבות, תלמוד לומר: "הבו לה' בני אלים" כו' (ראש השנה לב,א)). רב יוסף אמר: כנגד שמונה עשרה אזכרות שבקריאת שמע (בשלוש פרשות של קריאת שמע).<br>וב<strong>מדרש תהילים</strong> כט,ב נאמר: כמה אזכרות יש בפרשה? - שמונה עשרה, לכך תתפללו שמונה עשרה ברכות.<br>וב<strong>מדרש תנחומא</strong> פרשת 'וירא' סימן א נאמר: ...רבי יהושע בן לוי אמר: כנגד שמונה עשרה אזכרות שאמר דוד ב"הבו לה' בני אלים" (תהילים כט).<br><br>במדרש תהילים שם סידרו את שמונה עשרה הברכות שבתפילה על הסדר כנגד שמונה עשרה האזכרות שבמזמור זה.<br><br>בכל ברכה שבתפילה יש אזכרה בחתימתה. נמצא שמנין האזכרות שבחתימת הברכות שבתפילה כמנין האזכרות שבמזמור זה.<br>• • •<br>ב<strong>תוספתא ברכות</strong> ג,כה שנו: שמונה עשרה ברכות שאמרו חכמים, כנגד שמונה עשרה אזכרות שב"הבו לה' בני אלים". כולל של מינים בשל פָּרוֹשים (בני אדם שרגילים לפרוש מדרכי ציבור (שאינם עושים מעשה "עמך")), ושל גרים בשל זקנים, ושל דוד ב"בונה ירושלם" (בארץ ישראל לא אמרו ברכת "מצמיח קרן ישועה", וחתמו בברכת ירושלים: "אלוהי דוד ובונה ירושלים", ולא אמרו אלא שמונה עשרה ברכות, וברכת המינים בתוכן). אם אמר אלו לעצמן ואלו לעצמן, יצא.<br><br>מכיון שדברי רבי לוי לקוחים מהברייתא הזו בתוספתא, הפסיקו את תשובות האמוראים בטעם מנין הברכות שתיקנו חכמים, והביאו את דברי רבי חונא ואת שאלת רבי אלעזר בירבי יוסי על תחילתה של הברייתא הזו: שמונה עשרה ברכות שאמרו חכמים, כנגד שמונה עשרה אזכרות שב"הבו לה' בני אלים", ואף תשובת רבי יוסי שהשיב לבנו מיוסדת על המשכה של הברייתא הזו בתוספתא.</small><br>
<strong>אמר רבי חונה</strong> (רבי הונא, אמורא ארץ ישראלי בדור הרביעי)<strong>: אם יאמר לך אדם</strong> – אם ישאל אותך<strong>: שבע</strong>(<strong>ה</strong>) <strong>עשר</strong>ה ברכות <strong>הן</strong> – ולא שמונה עשרה הן<strong>!</strong> שמתחילה לא תיקנו חכמים בתפילה אלא שבע עשרה ברכות, ואין הן כנגד האזכרות שב"הבו לה' בני אלים", שהרי שמונה עשרה אזכרות כתובות בו. <strong>- אמור לו</strong> – השב לו<strong>:</strong> ברכה <strong>של מינים כבר קבעוה חכמים ביבנה</strong> – אחר שתיקנו חכמים את ברכת המינים, שמונה עשרה ברכות הן, ומעתה הן כנגד האזכרות שב"הבו לה' בני אלים"<strong>.</strong>
<strong>התיב</strong> – השיב (הקשה על דברי התוספתא) <strong>רבי לעזר בירבי יוסי</strong> (אמורא ארץ ישראלי בדור החמישי, בנו של האמורא רבי יוסי) <strong>קומי</strong> – לפני <strong>רבי יוסי</strong> (מגדולי אמוראי ארץ ישראל בדור הרביעי)<strong>: והא כתיב</strong> – והרי כתוב<strong>: "אל הכבוד הרעים"</strong> (תהילים כט,ג)<strong>!</strong> – גם "אל" היא אזכרה, נמצא שבמזמור זה נזכר שם ה' תשע עשרה פעמים, ואם כדברי התוספתא, שתיקנו בתפילה ברכות כנגד האזכרות שבמזמור זה, היה להם לחכמים לתקן תשע עשרה ברכות ולא שמונה עשרה ברכות.
<strong>אמר ליה</strong> – אמר לו (רבי יוסי לבנו)<strong>: והתני</strong> (=והא תני) – והרי שנוי (שנו ברייתא בתוספתא)<strong>: כולל של מינים ושל פושעים ב"מכניע זידים"</strong> – מזכיר ענינם של מינים ושל פושעים בברכת הזדים, שחתימתה: "מכניע זדים", ואינו אומר אותם ברכה בפני עצמה<strong>, של זקינים ושל גרים ב"מבטח לצדיקים"</strong> – מזכיר ענינם של זקנים ושל גרים בברכת הצדיקים, שחתימתה: "מבטח לצדיקים", ואינו אומר אותם ברכה בפני עצמה<strong>,</strong> ו<strong>של דוד ב"בונה ירושל</strong>י<strong>ם"</strong> – מזכיר ענינו של דוד בברכת בנין ירושלים, שחתימתה: "בונה ירושלים", ואינו אומר אותו ברכה בפני עצמה, שאין אומרים אלא שמונה עשרה ברכות<strong>.</strong> והברייתא בתוספתא מסיימת: <strong>אם אמר אלו לעצמן ואלו לעצמן, יצא</strong>. הרי שיכול אדם לומר של מינים ושל פושעים ושל זקנים ושל גרים ושל דוד ברכות בפני עצמן, ונמצא שאומר עשרים וכמה ברכות. ואם כדבריך, שמנין הברכות הוא כמנין האזכרות שבמזמור זה, לא פחות ולא יותר, תמה על עצמך: <strong>אית לך מספקה לכל חדא וחדא מינהן</strong> (במקבילה בברכות נוסף: <strong>אדכרה</strong>, וב"שרידי הירושלמי" נוסף: <strong>אזכרה</strong>)<strong>?!</strong> – וכי יש לך (אפשר לך) לספק (להמציא די הצורך) לכל אחת ואחת מהן (מהברכות) אזכרה?! שאין במזמור זה אזכרות כדי לומר ענינים אלה ברכות בפני עצמן. אלא על כורחך, כשאמרו חכמים שמונה עשרה ברכות לא אמרו אלא שאין לגרוע מהן, וזה הוא שאמרו: כנגד שמונה עשרה אזכרות שב"הבו לה' בני אלים", היינו שאומרים לכל הפחות שמונה עשרה ברכות משום שאין במזמור זה פחות משמונה עשרה אזכרות של שם ה' (י-ה-ו-ה), אבל לא אמרו שאין להוסיף עליהן, שכן יכול אדם להוסיף עליהן.<br><br><small>הברייתא שבירושלמי והברייתא שבתוספתא אחת הן, שכן שינויי לשון בברייתות שמקורן בתוספתא דבר רגיל הוא בירושלמי. עיקר תשובתו של רבי יוסי מיוסד על סופה של הברייתא שבתוספתא: אם אמר אלו לעצמן ואלו לעצמן, יצא, אלא שהירושלמי כדרכו קיצר ולא הביא את סופה של הברייתא. הברייתא הזו מובאת גם בירושלמי ברכות ב,ג.<br><br>ב<strong>בבלי מגילה</strong> יז,ב אמרו: ...וכולל זדים עם המינים, ...וכולל גרי הצדק עם הצדיקים.<br>לפי הבבלי שם, ברכת דוד היא ברכה לעצמה אחרי ברכת בנין ירושלים, ואינו כולל דוד עם ירושלים.<br><br><strong>פָּרוֹשים</strong> - הפורשים מדרכי ציבור<br>ב<strong>תוספתא סנהדרין</strong> יג,ה שנו: המינים והמשומדים והמסורות ואפיקורסים ושכפרו בתורה ושפורשים מדרכי ציבור ושכפרו בתחיית המתים וכל מי שחטא והחטיא את הרבים...<br>וב<strong>מסכת שמחות</strong> (ברייתות מאבל רבתי) ג,ה שנו: כל הפורשים מדרכי ציבור, והם שעושים עצמם בני חורין ממצוה וכבוד המועדות וישיבת כנסיות ומדרשות, והמינים והמשומדים והמוסרים...<br><br><strong>ברכת הזדים והמינים</strong><br>נוסח ארץ ישראל לפי הגניזה: "למשומדים אל תהי תקוה אם לא ישובו לתורתך, ומלכות זדון מהרה תעקר ותשבר בימינו, והנוצרים והמינים כרגע יאבדו, יימחו מספר חיים ועם צדיקים אל ייכתבו. ברוך אתה ה' מכניע זדים". בכתבי היד של הגניזה מצויה גם החתימה: "שובר אויבים ומכניע זדים".<br><br>ברכה זו היא קללה שהיתה מכוונת כלפי כל הכיתות והיחידים שסיכנו את אחדות הציבור ואת קיומה של היהדות.<br>"משומדים" הם מומרים (יהודים שהמירו את דתם). "מלכות זדון" היא מלכות רומי הרשעה. "הנוצרים והמינים" הם כיתות יהודיות נוצריות, שנקראו 'מינים' ו'נוצרים'. ברכת המינים היתה מכוונת להעלות את ההכרה שהמינים אינם בכלל ישראל ויש להרחיקם.<br><br>ב<strong>ירושלמי ברכות</strong> ה,ג אמרו: לכל אין מחזירים אותו, חוץ ממי שלא אמר "מחיה המתים" ו"מכניע זדים" ו"בונה ירושלים", אני אומר: מין הוא.<br>וב<strong>מדרש תהילים</strong> כט,ב נאמר: "קול ה' יחיל מדבר" - ...כנגד "שובר אויבים".<br><br><strong>ברכת הצדיקים</strong><br>נוסח ארץ ישראל לפי הגניזה: "על הצדיקים ועל החסידים ועל גרי הצדק יהמו רחמיך, ותן לנו שכר טוב עם עושי רצונך. ברוך אתה ה' מבטח לצדיקים". בכתבי היד של הגניזה מצויה גם החתימה: "משען ומבטח לצדיקים".<br><br>ב<strong>מדרש תהילים</strong> כט,ב נאמר: "יחיל ה' מדבר קדש" - ...כנגד "משען ומבטח לצדיקים".<br><br><strong>ברכת בנין ירושלים</strong><br>נוסח ארץ ישראל לפי הגניזה: "רחם ה' אלוהינו ברחמיך הרבים על ישראל עמך ועל ירושלים עירך ועל ציון משכן כבודך ועל היכלך ועל מעונך ועל מלכות בית דוד משיחך, בנה ביתך ושכלל היכלך. ברוך אתה ה' אלוהי דוד בונה ירושלים".<br><br>ב<strong>ירושלמי ברכות</strong> ד,ה אמרו: בתפילה: "אלוהי דוד ובונה ירושלים".<br>וב<strong>ירושלמי ראש השנה</strong> ד,ו אמרו: בתפילה הוא אומר: "אלוהי דוד ובונה ירושלים".<br>וב<strong>מדרש שמואל</strong> פרשה כו נאמר: "ועשיתי לך שם גדול כשם הגדולים" וגו' (שמואל ב ז,ט) - מכאן קבעו חכמים "אלוהי דוד ובונה ירושלים", כנגד "אלוהי אברהם יצחק ויעקב".<br>וב<strong>מדרש תהילים</strong> כט,ב נאמר: "ובהיכלו כולו אומר כבוד" - ...לכך אומר: "אלוהי דוד בונה ירושלים".<br><br>בברייתא שבתוספתא הזכירו שלוש ברכות אלו, משום שהן כוללות כמה ענינים, שלא כשאר הברכות האמצעיות בתפילה, שאינן כוללות כמה ענינים. לפי נוסח ארץ ישראל, ברכת הזדים והמינים כוללת: משומדים, מלכות זדון, נוצרים ומינים; ברכת הצדיקים כוללת: צדיקים, חסידים, גרים; וברכת בנין ירושלים כוללת: ישראל, ירושלים, ציון, מלכות בית דוד.<br><br><strong>מנין הברכות שבתפילה - שיטות הבבלי והירושלמי</strong><br>ב<strong>בבלי ברכות</strong> כח,ב אמרו: תנו רבנן: שמעון הפקולי סידר שמונה עשרה ברכות לפני רבן גמליאל על הסדר ביבנה. אמר להם רבן גמליאל לחכמים (רש"י: לאחר זמן, קרוב לזמנם של המינים): כלום יש אדם שיודע לתקן ברכת המינים? - עמד שמואל הקטן ותיקנה.<br>וב<strong>בבלי מגילה</strong> יז,ב אמרו: תניא: שמעון הפקולי סידר שמונה עשרה ברכות לפני רבן גמליאל על הסדר (רש"י: כמשפט המקראות) ביבנה. במתניתא תנא: מאה ועשרים זקנים, ומהם כמה נביאים, תיקנו שמונה עשרה ברכות על הסדר.<br>ו<strong>שם</strong> יח,א אמרו: וכי מאחר דמאה ועשרים זקנים, ומהם כמה נביאים, תיקנו תפילה על הסדר, שמעון הפקולי מאי סידר? - שכחום וחזר וסידרם.<br><br>וב<strong>ירושלמי ברכות</strong> ב,ג אמרו: אמר רבי ירמיה: מאה ועשרים זקנים, ומהם שמונים וכמה נביאים, התקינו את התפילה הזאת.<br><br>וב<strong>במדבר רבה</strong> יח,כא וב<strong>מדרש תנחומא</strong> פרשת 'קורח' סימן יב וב<strong>אוצר המדרשים</strong> עמוד שנב נאמר: "כל תישא עוון וקח טוב ונשלמה פרים שפתינו" (הושע יד) - אמרו ישראל לפני הקב"ה: ריבונו של עולם, בזמן שהיה בית המקדש קיים, היינו מקריבים לפניך קורבן להתכפר, ועכשיו שבית המקדש חרב אין בידינו (אין לנו קורבן לכפר עלינו) אלא תפילה. הדא הוא דכתיב: "וקח טוב", "טוב" בגימטרייה שבע עשרה הוי. תפילה - שמונה עשרה ברכות הוי! - ברכת המינים / הזדים ביבנה תיקנוה. והלא תשע עשרה אנו מתפללים? - "את צמח דוד" אחר כך תיקנוה (מתחילה היתה ברכת דוד כלולה בברכת בנין ירושלים, ואחר כך תיקנו לאומרה בפני עצמה) על שום: "בחנני ה' ונסני" (תהילים כו) (שביקש דוד שיחתמו בו ברכה).<br><br>וב<strong>בבלי ברכות</strong> כח,ב אמרו: הני תמני סרי, תשסרי הוויין! - אמר רבי לוי: ברכת המינים ביבנה תיקנוה. כנגד מי תיקנוה? - אמר רבי לוי: לרבי הלל בריה דרבי שמואל בר נחמני - כנגד "אל הכבוד הרעים" (תהילים כט), לרב יוסף - כנגד "אחד" שבקריאת שמע, לרבי תנחום אמר רבי יהושע בן לוי - כנגד חוליה קטנה שבשדרה.<br><br>וב<strong>מדרש תנחומא</strong> (בובר) פרשת 'וירא' סימן א נאמר: ילמדנו רבנו, כמה ברכות מתפלל אדם בכל יום? - כך שנו רבותינו: צריך אדם שיתפלל שמונה עשרה. ולמה שמונה עשרה? - כנגד שמונה עשרה אזכרות שכתיב ב"הבו לה' בני אלים" (תהילים כט). משיבים לרבי לוי: והא בבבל אומרים תשע עשרה? - אמר להם: אף הוא מן האזכרות, שנאמר: "אל הכבוד הרעים" (תהילים כט,ג).<br><br>מהמקורות שהובאו כאן עולים הדברים הבאים:<br>לפי <strong>הבבלי</strong>, אנשי כנסת הגדולה תיקנו בתפילה <strong>שמונה עשרה</strong> ברכות, וביבנה סידרו שוב <strong>שמונה עשרה</strong> ברכות. מכיון שלפי הבבלי היו מעולם שמונה עשרה ברכות, ברכת דוד היתה מעולם ברכה בפני עצמה, וכפי שמצינו בסדר הברכות שסידרו בבבלי מגילה יז,ב-יח,א.<br><br>לפי <strong>הירושלמי</strong>, אנשי כנסת הגדולה תיקנו את התפילה, אך לא העמידו את התפילה על מנין ברכות קבוע. לאחר החורבן, תיקנו (ביבנה) <strong>שבע עשרה</strong> ברכות כמנין "טוב", כדברי המדרשים (במדבר רבה ועוד), וזה הוא שאמר רבי חונא בירושלמי כאן: אם יאמר לך אדם שבע עשרה הן. מכיון שלפי הירושלמי לא היו מעולם שמונה עשרה ברכות, ברכת דוד היתה מעולם כלולה בברכת בנין ירושלים, וכפי שמצינו בסדר הברכות שסידרו בירושלמי ברכות ב,ג.<br><br>בימי רבן גמליאל, משרבו הפָּרוֹשים והמינים, תיקנו ביבנה את ברכת המינים. בברכה זו שתיקנו כללו מינים ופרושים וזדים ופושעים ומשומדים. לאחר שתיקנו את ברכת המינים, היו לפי <strong>הבבלי תשע עשרה</strong> ברכות, ולפי <strong>הירושלמי שמונה עשרה</strong> ברכות.<br><br>כששאלו: למה תיקנו שמונה עשרה ברכות, והשיבו: כנגד זה וכנגד זה, לפי הבבלי דיברו על מנין הברכות שתיקנו אנשי כנסת הגדולה, ואילו לפי הירושלמי דיברו על מנין הברכות לאחר שתיקנו ביבנה את ברכת המינים.<br><br>לפי הבבלי, מכיון שאנשי כנסת הגדולה תיקנו בתפילה שמונה עשרה ברכות, אין להוסיף עליהן, ולכן נזקקו בבבלי לשאול: כנגד מי תיקנו את ברכת המינים, והשיבו לכל מר כדאית ליה. ואילו לפי הירושלמי, מכיון שאנשי כנסת הגדולה לא העמידו את התפילה על מנין ברכות קבוע, יכול אדם להוסיף עליהן, כפי שאמרו בתוספתא: אם אמר אלו לעצמן ואלו לעצמן, יצא (וכפי שנתפרשו דברי רבי יוסי בירושלמי כאן), ולכן לא נזקקו בירושלמי לשאול: כנגד מי תיקנו את ברכת המינים.<br><br>בנוסח ארץ ישראל היו מתפללים שמונה עשרה ברכות, וכללו של דוד בברכת בנין ירושלים. ובנוסח בבל היו מתפללים תשע עשרה ברכות, ואמרו ברכת דוד ("צמח דוד") בפני עצמה. רק בתקופת הגאונים היו אף בנוסח ארץ ישראל מתפללים תשע עשרה ברכות, ואמרו ברכת דוד בפני עצמה כמו בנוסח בבל (כך מצאנו בנוסח ארץ ישראל לפי הגניזה, וזה הוא שאמרו במדרשים (במדבר רבה ועוד) שהובאו לעיל: "את צמח דוד" אחר כך תיקנוה, ולכן לא מצאנו בספר החילוקים שבין בני בבל ובין בני ארץ ישראל חילוק בענין זה).<br><br><strong>ברכת דוד</strong><br>הנוסח לפי הגניזה: "את צמח דוד עתה תצמיח, וקרנו תרום בישועתך. ברוך אתה ה' מצמיח קרן ישועה".</small><br>• • •
(ו)  ומשיבים עוד (תשובה רביעית): <strong>רבי חנניה</strong> (דציפורין, אמורא ארץ ישראלי בדור החמישי) אמר <strong>בשם רבי פינחס</strong> (אמורא ארץ ישראלי בדור הרביעי)<strong>:</strong> שמונה עשרה ברכות שבתפילה הן <strong>כנגד שמונה עשר</strong>ה <strong>פעמים שאבות כתובין בתורה 'אברהם יצחק</strong> ו<strong>יעקב'</strong> – שלושת האבות נזכרים בשמותיהם ביחד בלי הפסק ביניהם בשמונה עשר פסוקים בתורה<strong>. אם יאמר לך אדם: תשע</strong>(<strong>ה</strong>) <strong>עשר</strong>ה פעמים <strong>הן</strong> – ולא שמונה עשרה<strong>!</strong> (משום שיש למנות גם את הפסוק המובא להלן) <strong>- אמור לו: "והנה יי' נצב עליו ויאמר</strong> אני ה' אלוהי אברהם אביך ואלוהי יצחק, הארץ אשר אתה שוכב עליה לך אתננה ולזרעך<strong>"</strong> (בראשית כח,יג) <strong>לית הוא מינון</strong> – אין הוא מהם (אין פסוק זה נמנה עם הפסוקים שנמנים במנין זה, שאף על פי שיעקב ישנו במשמעות פסוק זה עם אברהם ויצחק, שה' אמר את הדברים ליעקב, על כל פנים אין יעקב נזכר בשמו בפסוק זה, ולכן שמונה עשר פסוקים הם. מטעם זה אין נמנים עימהם כמה פסוקים עוד בספר בראשית שהם מעין פסוק זה, שיעקב ישנו במשמעות אותם פסוקים עם אברהם ויצחק, אך אין יעקב נזכר בשמו באותם פסוקים. פסוק זה שהובא כאן הוא הראשון שבאותם פסוקים דומים)<strong>. ואם [יאמר</strong> (כך במקבילה וב"שרידי הירושלמי")<strong>] לך אדם: שבע</strong>(<strong>ה</strong>) <strong>עשר</strong>ה פעמים <strong>הן</strong> – ולא שמונה עשרה<strong>!</strong> (משום שאין למנות את הפסוק המובא להלן) <strong>- אמור [לו</strong> (כך במקבילה)<strong>]: "ויקרא בהם שמי ושם אבותיי אברהם ויצחק"</strong> (בראשית מח,טז) <strong>מינון הוא</strong> – מהם הוא (פסוק זה נמנה עם הפסוקים שנמנים במנין זה, שאף על פי שאין יעקב נזכר בשמו בפסוק זה, על כל פנים יעקב אמר "שמי", והרי זה כמי שנזכר יעקב בשמו, ולכן שמונה עשר פסוקים הם). ואלה הפסוקים: בראשית מח,טז; בראשית נ,כד; שמות ב,כד; שמות ג,ו; שמות ג,טו; שמות ג,טז; שמות ד,ה; שמות ו,ג; שמות ו,ח; שמות לג,א; במדבר לב,יא; דברים א,ח; דברים ו,י; דברים ט,ה; דברים ט,כז; דברים כט,יב; דברים ל,כ; דברים לד,ד (הפסוק בשמות לב,יג אינו נמנה עימהם, כי כתוב שם "ישראל" ואין כתוב שם "יעקב" כבכל שאר הפסוקים. והפסוק בויקרא כו,מב אינו נמנה עימהם, כי האבות אינם מנויים שם כסדר תולדותם אלא בסדר הפוך)<strong>.</strong><br><br><small>בכמה מן הפסוקים הללו נאמר: "אלוהי אברהם אלוהי יצחק ואלוהי יעקב". זה המטבע שבתחילתה של ברכת אבות, הברכה הראשונה בתפילה. כמו בשמונה עשר הפסוקים הללו, כך גם בתפילה האבות מנויים כסדר תולדותם, ויעקב נקרא בשם זה ולא בשם "ישראל".<br><br><strong>כנגד שמונה עשרה פעמים</strong><br>ב<strong>בראשית רבה</strong> סט,ד נאמר: "ויאמר אני י"י אלוהי אברהם אביך ואלוהי יצחק" (בראשית כח,יג) - רבי חנינה בשם רבי פינחס: שמונה עשרה פעמים הוא מזכיר האבות בתורה, וכנגד כן קבעו חכמים שמונה עשרה ברכות שבתפילה, ואם יאמר לך אדם: תשע עשרה הן, אמור לו: "והנה י"י ניצב עליו" לית הוא מינהון, ואם יאמר לך אדם: שבע עשרה הן, אמור לו: "וייקרא בהם שמי ושם אבותי אברהם ויצחק" (בראשית מח,טז) מינהון.<br>וב<strong>מדרש תנחומא</strong> פרשת 'וירא' סימן א נאמר: ...אמר רבי שמואל בר נחמן: כנגד שמונה עשרה פעמים שהאבות כתובים בתורה, הראשון: "ואלוהים פקוד יפקוד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב" (בראשית נ,כד), והאחרון: "ויאמר ה' אליו זאת הארץ אשר נשבעתי לאברהם ליצחק וליעקב" (דברים לד,ד). ואם יאמר לך אדם: תשע עשרה הן, שהרי כתיב: "אלוהי אברהם אביך ואלוהי יצחק הארץ אשר אתה שוכב עליה" וגו' (בראשית כח,יג), אמור לו: אין זה מן המנין, שאין יעקב עימהם.<br><br>נראה שלפי מדרש תנחומא, הפסוק בבראשית מח,טז (שהוא הראשון לפי המנין בירושלמי כאן) אינו מן המנין, אך אולי הפסוק בויקרא כו,מב מן המנין הוא.<br><br><strong>תפילות מאבות למדום</strong><br>ב<strong>ירושלמי ברכות</strong> ד,א אמרו: רבי יהושע בן לוי אמר: תפילות מאבות למדום.<br><br>מכיון שהאבות תיקנו את שלוש התפילות שבכל יום, לכן קבעו את מנין הברכות שבתפילה כמנין הפעמים שהאבות נזכרים בתורה בשמותיהם.</small><br>• • •
(ז)  ומשיבים עוד (תשובה חמישית): <strong>רבי שמואל בר נחמן</strong> (אמורא ארץ ישראלי בדור השני והשלישי) אמר <strong>בשם רבי יונתן</strong> (אמורא ארץ ישראלי בדור הראשון)<strong>:</strong> שמונה עשרה ברכות שבתפילה הן <strong>כנגד שמונה עשר ציווין</strong> (ציוויים) – המילים: "כאשר ציוה ה'", או: "ככל אשר ציוה ה'", <strong>שכתוב</strong> (שכתובים) <strong>בפרשת משכן שני</strong> – בספר שמות מסופר פעמיים על המשכן: פעם ראשונה בציווי המשכן (שמות כה,א - ל,לח), ופעם שנייה בעשיית המשכן ובהקמתו (שמות לו,ח עד סוף הספר, וזו היא פרשת משכן שני)<strong>. אמר רבי חייה בר אדא</strong> (במקבילה בברכות: בר ווא (בר אבא))<strong>: ובלחוד מן</strong> – ובלבד מן <strong>"ואתו אהליאב בן אחיסמך למטה דן"</strong> (שמות לח,כג) – הציוויים שכתובים מפסוק זה בלבד ואילך, <strong>עד סופיה דסיפרא</strong> – עד סופו של הספר (ספר שמות) מן המנין הם, אבל הציווי שכתוב בפסוק שלפניו: "כל אשר ציוה ה'" (שמות לח,כב), שהוא הציווי הראשון בפרשת משכן שני, אינו מן המנין. ואלה הציוויים שמן המנין: שמות לט,א; לט,ה; לט,ז; לט,כא; לט,כו; לט,כט; לט,לא; לט,לב; לט,מב; לט,מג, מ,טז; מ,יט; מ,כא; מ,כג; מ,כה; מ,כז; מ,כט; מ,לב. ועולה מספרם שמונה עשר<strong>.</strong><br><br><small>נראה שהטעם שאין מונים את הציווי הראשון, משום שהוא לגופו ואינו מופנה לדרשה, שראשון תחילה נאמר ואין דורשים תחילות.<br><br>מכיון שהתפילה היא במקום העבודה (עבודת הקורבנות), והתפילות תוקנו כנגד הקורבנות, לכן קבעו את מנין הברכות שבתפילה כמנין הציוויים שיש בעשייתו ובהקמתו של המשכן, שבו הקריבו קורבנות.<br><br><strong>כנגד שמונה עשר ציוויים</strong><br>ב<strong>ויקרא רבה</strong> א,ח נאמר: רבי שמואל בר נחמן אמר בשם רבי נתן (הוא רבי יונתן): שמונה עשר ציוויים כתובים בפרשת משכן, וכנגדם קבעו חכמים שמונה עשרה ברכות שבתפילה. אמר רבי חייא בר אדא: לבד מ"ואיתו אהליאב בן אחיסמך למטה דן" (שמות לח,כג) ועד סופא דסיפרא.<br>וב<strong>מדרש תהילים</strong> כט,ב נאמר: דבר אחר: כנגד שמונה עשרה אזכרות שיש בעשיית המשכן ב"אלה פקודי" - "כאשר ציוה ה'", "ככל אשר ציוה ה'" - שמונה עשרה פעמים, כנגדן תיקנו שמונה עשרה ברכות שמתפלל אדם בכל יום.<br>וב<strong>מדרש תנחומא</strong> פרשת 'וירא' סימן א נאמר: ...ורבי יוחנן אמר: כנגד שמונה עשר ציוויים שבמשכן, שהם בסוף ספר "ואלה שמות", והם: "כאשר ציוה ה' את משה" שמונה עשרה פעמים.<br>וב<strong>אוצר המדרשים</strong> עמוד תקלו נאמר: "כאשר ציוה ה' את משה" שב"אלה פקודי המשכן" שמונה עשרה פעמים, כנגד שמונה עשרה ברכות שבתפילה, לומר לך שהתפילה במקום עבודה היא, וכנגד שמונה עשרה חוליות שבשדרה, לקיים מה שנאמר: "כל עצמותי תאמרנה ה' מי כמוך" (תהילים לה).<br><br><strong>שמונה עשרה ברכות כנגד…</strong><br>ב<strong>במדבר רבה</strong> ב,א נאמר: בשמונה עשר מקומות משה ואהרן מזוגים (שווים), רמז לשמונה עשרה ברכות, כנגד שמונה עשרה אזכרות שכתובות ב"שמע ישראל" וב"מזמור לדוד הבו לה' בני אלים" (תהילים כט).<br>• • •<br>ב<strong>תוספתא ברכות</strong> ג,יב שנו: בשבת וביום טוב וביום הכיפורים מתפלל שבע, ואומר קדושת היום באמצע.</small>
(ח)  ושואלים: <strong>שבע</strong> ברכות <strong>של שבת - מניין?</strong>
ומשיבים (תשובה אחת): <strong>אמר רבי יצחק</strong> (נפחא, אמורא ארץ ישראלי בדור השני והשלישי)<strong>:</strong> שבע ברכות שבתפילה של שבת הן <strong>כנגד שבעה קולות</strong> (המילים "קול ה'") <strong>שכתוב</strong> (שכתובים) <strong>ב"הבו ליי' בני אלים"</strong> (תהילים כט) – במזמור זה נזכרה המילה "קול" שבע פעמים<strong>.</strong><br><br><small>ב<strong>בבלי ברכות</strong> כט,א אמרו: הני שבע דשבתא כנגד מי? - אמר רבי חלפתא בן שאול: כנגד שבעה קולות (רש"י: במזמור "קול ה' על המים" (תהילים כט)) שאמר דוד על המים.<br><br>כשם שתיקנו שמונה עשרה ברכות שבתפילה של חול כנגד האזכרות שבמזמור זה, כך תיקנו שבע ברכות שבתפילה של שבת כנגד הקולות שבמזמור זה.</small><br>
ומשיבים עוד (תשובה שנייה): <strong>אמר רבי יודן ענתונדריא</strong> (אמורא ארץ ישראלי בדור החמישי, מיישוב בגליל)<strong>:</strong> שבע ברכות שבתפילה של שבת הן <strong>כנגד שבע אזכרות</strong> (שמותיו של ה') <strong>שכתוב</strong> (שכתובות) <strong>ב"מזמור שיר ליום השבת"</strong> (תהילים צב) – במזמור זה נזכר שם ה' (י-ה-ו-ה) שבע פעמים. מזמור זה נקבע לאומרו ביום השבת, והיו הלויים אומרים מזמור זה על הדוכן בשעת הקרבת התמיד של יום השבת, ולכן תיקנו שבע ברכות שבתפילה של שבת כנגד שבע האזכרות שבמזמור זה<strong>.</strong><br>• • •<br><small>התפילה של ראש השנה כללה שלוש ברכות אמצעיות במקום ברכה אחת בשאר המועדים (משנה ראש השנה ד,ה). מן העובדה שהתוספתא שהובאה לעיל אינה מזכירה תפילת שבע של ראש השנה משתמע, שבכל התפילות של ראש השנה היו תשע ברכות, וכן קבעו ראשונים על פי ירושלמי שהיה לפניהם.<br><br>ב<strong>תוספתא ברכות</strong> ג,יג <strong>וראש השנה</strong> ב,יז שנו: יום טוב של ראש השנה שחל להיות בשבת - בית שמיי אומרים: מתפלל עשר (אומר ברכת שבת לעצמה), ובית הלל אומרים: מתפלל תשע.<br>וב<strong>ירושלמי שבועות</strong> א,ד אמרו: אמר רבי אחא בר פפא: ותני כן: העובר לפני התיבה ביום טוב של ראש השנה (שחל להיות בשבת), בשחרית - בית שמיי אומרים: מתפלל שמונה, ובית הלל אומרים: שבע; במוסף - בית שמיי אומרים: עשר, ובית הלל אומרים: תשע.<br><br>נראה שהכוונה בברייתא בירושלמי שבועות לתוספתא, אלא שרבי אחא בר פפא שנה אותה לפי הנוהג בזמנו שתקעו במוסף ולא בשחרית. בזמן בית שמאי ובית הלל תקעו בשחרית ולא במוסף, והמחלוקת של בית שמאי ובית הלל היא בשחרית ("תוספתא כפשוטה").<br>הרי שלפי הירושלמי שלפנינו, רק בתפילה של ראש השנה שהיו תוקעים בה היו תשע ברכות.</small>
(ט)  ושואלים: <strong>תשע</strong> ברכות <strong>של ראש השנה - מניין?</strong>
ומשיבים: <strong>אמר רבי בא קרתיגנא</strong> (אמורא ארץ ישראלי בדור השלישי או הרביעי)<strong>:</strong> תשע ברכות שבתפילה של ראש השנה הן <strong>כנגד תשע אזכרות</strong> (שמותיו של ה') <strong>שכתוב</strong> (שכתובות) <strong>בפרשת חנה</strong> (שמואל א ב,א-י) – בפרשה זו (תפילת חנה) נזכר שם ה' (י-ה-ו-ה) תשע פעמים<strong>, וכתיב בסופה</strong> – וכתוב בסופה (של פרשה זו)<strong>: "יי' ידין אפסי ארץ"</strong> (שמואל א ב,י) – ה' שופט את כל העולם. והרי ראש השנה הוא יום הדין, ולכן תיקנו תשע ברכות שבתפילה של ראש השנה כנגד תשע האזכרות שאמרה חנה בתפילתה<strong>.</strong><br><br><small><strong>כנגד תשע אזכרות</strong><br>ב<strong>בבלי ברכות</strong> כט,א אמרו: הני תשע דראש השנה כנגד מי? - אמר רבי אבא דמן קרטיגנין: כנגד תשע אזכרות שאמרה חנה בתפילתה (רש"י: בפרשת "עלץ ליבי" (שמואל א ב)), דאמר מר: בראש השנה נפקדה שרה רחל וחנה.<br>וב<strong>פסיקתא רבתי</strong> פרשה מ נאמר: ילמדנו רבנו, כמה ברכות צריך אדם להתפלל בראש השנה? - לימדונו רבותינו: תשע ברכות אדם צריך להתפלל בראש השנה. רבי יצחק אומר: ומה טעם מתפללים תשע ולא שבע כשם שמתפללים בשבת? אלא תשע נגד תשע הזכרות שכתובים בפרשת חנה, ולמדו תפילת ראש השנה מפרשת חנה. אמר רבי אבא בר כהנא: שכתוב בפרשת חנה: "ה' ידין אפסי ארץ" (שמואל א ב,י), ואימתי הקב"ה דן את העולם ומזכה אותם, בראש השנה הוא דן את בריותיו ומזכה אותם, שהוא חפץ לזכות את בריותיו ולא לחייבם.<br>וב<strong>מדרש תנחומא</strong> פרשת 'וירא' סימן א נאמר: ולמה מתפללים בראש השנה תשע ברכות? - אמר רבא בר חנינא: כנגד תשע אזכרות שאמרה חנה בתפילתה מן "ותתפלל חנה" ואילך (שמואל א ב).<br><br>ב<strong>ילקוט שמעוני</strong> שמואל א פ מובאות רמיזות מתפילת חנה לכל שמונה עשרה (תשע עשרה) הברכות שבתפילה של כל יום.<br><br><strong>תפילת חנה בראש השנה</strong><br>שתי תפילות התפללה חנה, האחת (בפרק א) תחינה ובקשה שייתן לה ה' בן, והשנייה (בפרק ב) הלל והודיה לה'. חנה התפללה כשעלתה עם אלקנה אישה לשילה ל"זבח הימים" (הזבח שהיה רגיל להקריב מדי שנה). אלקנה וכל ביתו היה רגיל לעלות לשילה לזבוח בכל שנה ביום הידוע והקבוע, כמו שנאמר בשמואל א א,ד: "ויהי היום ויזבח אלקנה". והנה הלשון "ויהי היום" אמורה גם באיוב א,ו, ושם פירשו התרגום ועוד מפרשים, שאותו היום היה ראש השנה. לפי זה, היום שבו היה רגיל אלקנה לעלות היה ראש השנה, ונמצא שחנה התפללה בראש השנה. לפי חכמינו, חנה גם נפקדה (ה' זכר אותה לטובה) בראש השנה. כיון שאמרה חנה את תפילתה בראש השנה, לכן תיקנו תשע ברכות שבתפילה של ראש השנה כנגד תשע האזכרות שאמרה חנה בתפילתה (מעין זה נאמר במקורות המובאים להלן בענין תפילת התעניות, שהיא כנגד תפילת שלמה שאמר בתענית).</small><br>• • •
(י)  במשנה שנינו (בענין תפילת התעניות): ואומר לפניהם עשרים וארבע ברכות.
ושואלים: <strong>עשרים וארבע</strong> ברכות <strong>של תעניות - מניין?</strong>
ומשיבים: <strong>רבי חלבו</strong> (אמורא בדור השלישי) <strong>ורבי שמואל בר נחמן</strong> (אמורא ארץ ישראלי בדור השני והשלישי) <strong>תריהון אמרין</strong> – שניהם אומרים<strong>:</strong> עשרים וארבע ברכות שבתפילה של תעניות הן <strong>כנגד עשרים וארבע</strong>(<strong>ה</strong>) <strong>פעמים שכתוב</strong> (שכתובות) <strong>בפרשת שלמה</strong> (מלכים א ח,כב-נג) <strong>"רינה"</strong> ו<strong>"תפילה"</strong> ו<strong>"תחינה"</strong> – בפרשה זו (תפילת שלמה) נזכרות הלשונות האלו עשרים וארבע פעמים (רינה ותחינה הן מהלשונות שנקראת תפילה). שלמה בתפילתו זו ביקש מה' שתישמע תפילתם של ישראל שיתפללו (בתעניות) על עצירת גשמים ועל כל צרה שלא תבוא (רעב, דבר, שידפון, ירקון, ארבה, חסיל ומצור אויבים). לכן תיקנו עשרים וארבע ברכות שבתפילת התעניות כנגד עשרים וארבע לשונות של תפילה שאמר שלמה בתפילתו<strong>.</strong><br><br><small>אלה עשרים וארבע לשונות של תפילה שאמר שלמה:<br>"ופנית אל <strong>תפלת</strong> עבדך ואל <strong>תחנתו</strong> ה' אלהי, לשמע אל <strong>הרנה</strong> ואל <strong>התפלה</strong> אשר עבדך <strong>מתפלל</strong> לפניך היום" (שם פסוק כח).<br>"...לשמע אל <strong>התפלה</strong> אשר <strong>יתפלל</strong> עבדך אל המקום הזה" (שם פסוק כט).<br>"ושמעת אל <strong>תחנת</strong> עבדך ועמך ישראל אשר <strong>יתפללו</strong> אל המקום הזה..." (שם פסוק ל).<br>"בהנגף עמך ישראל לפני אויב אשר יחטאו לך, ושבו אליך והודו את שמך <strong>והתפללו והתחננו</strong> אליך בבית הזה" (שם פסוק לג).<br>"בהעצר שמים ולא יהיה מטר כי יחטאו לך, <strong>והתפללו</strong> אל המקום הזה והודו את שמך ומחטאתם ישובון" (שם פסוק לה).<br>"כל <strong>תפלה</strong> כל <strong>תחנה</strong> אשר תהיה לכל האדם לכל עמך ישראל, אשר ידעון איש נגע לבבו ופרש כפיו אל הבית הזה" (שם פסוק לח).<br>"...ובא <strong>והתפלל</strong> אל הבית הזה" (שם פסוק מב).<br>"כי יצא עמך למלחמה על איבו בדרך אשר תשלחם, <strong>והתפללו</strong> אל ה' דרך העיר אשר בחרת בה והבית אשר בנתי לשמך" (שם פסוק מד).<br>"ושמעת השמים את <strong>תפלתם</strong> ואת <strong>תחנתם</strong>..." (שם פסוק מה).<br>"והשיבו אל לבם בארץ אשר נשבו שם, ושבו <strong>והתחננו</strong> אליך בארץ שביהם לאמר חטאנו והעוינו רשענו" (שם פסוק מז).<br>"ושבו אליך בכל לבבם ובכל נפשם בארץ איביהם אשר שבו אתם, <strong>והתפללו</strong> אליך דרך ארצם אשר נתתה לאבותם העיר אשר בחרת והבית אשר בנית בניתי לשמך" (שם פסוק מח).<br>"ושמעת השמים מכון שבתך את <strong>תפלתם</strong> ואת <strong>תחנתם</strong>..." (שם פסוק מט).<br>"להיות עיניך פתחות אל <strong>תחנת</strong> עבדך ואל <strong>תחנת</strong> עמך ישראל, לשמע אליהם בכל קראם אליך" (שם פסוק נב).<br><br>תפילת שלמה זו נאמרה גם בכתובים המקבילים בדברי הימים ב ו,יב-מב, אלא ששם נזכרות עשרים ושלוש לשונות של תפילה.<br><br><strong>כנגד עשרים וארבע פעמים</strong><br>ב<strong>בבלי ברכות</strong> כט,א אמרו: הני עשרים וארבע דתעניתא כנגד מי? - אמר רבי חלבו: כנגד עשרים וארבע רננות שאמר שלמה (רש"י: בפרשת "ויעמוד שלמה" (מלכים א ח). 'רינה', 'תפילה' ו'תחינה' עשרים וארבע איכא) בשעה שהכניס ארון לבית קודשי הקודשים. אי הכי, בכל יומא נמי נמרינהו! - אימת אמרינהו שלמה - ביומא דרחמי (רש"י: שהוצרך לבקש רחמים, שדבקו שערים זה בזה ולא היו מניחים להכניס ארון לבית קודשי הקודשים (מועד קטן ט,א)), אנן נמי ביומא דרחמי אמרינן להו.<br>וב<strong>מדרש תנחומא</strong> פרשת 'וירא' סימן א נאמר: ולמה מתפללים עשרים וארבע בתעניות? - כנגד עשרים וארבע רננות שאמר שלמה בשעה שהכניס את הארון לבית קודשי הקודשים בתעניתו.<br><br><strong>עשרים וארבע רננות</strong><br>ב<strong>בבלי שבת</strong> ל,א <strong>ומועד קטן</strong> ט,א <strong>וסנהדרין</strong> קז,ב אמרו: בשעה שבנה שלמה את בית המקדש, ביקש להכניס ארון לבית קודשי הקודשים, דבקו שערים (רש"י: של בית קודשי הקודשים) זה בזה. אמר שלמה עשרים וארבע רננות (רש"י: 'רינה' 'תפילה' 'תחינה' כתובים בתפילת שלמה עשרים וארבע. רמ"ה: עשרים וארבעה מזמורים שבתהילים שמתחילים בלשון 'רינה' 'תפילה' 'תחינה'. ויש מפרש: עשרים וארבעה מזמורים שמראשו של ספר תהילים עד הפסוקים להלן שבסוף מזמור כד), ולא נענה. אמר: "שאו שערים ראשיכם והינשאו פתחי עולם ויבוא מלך הכבוד" (תהילים כד)... חזר ואמר: "שאו שערים ראשיכם ושאו פתחי עולם ויבוא מלך הכבוד" (שם)..., ולא נענה. כיון שאמר: "ה' אלוהים אל תשב פני משיחך זכרה לחסדי דויד עבדך" (דברי הימים ב ו) - מיד נענה.<br><br>וב<strong>במדבר רבה</strong> יד,ג ו<strong>במדרש תהילים</strong> כד,י נאמר: בשעה שבנה שלמה את בית המקדש, ביקש להכניס את הארון לבית קודשי הקודשים, באותה שעה דבקו השערים זה בזה, ואמר שלמה עשרים וארבע רננות ולא נענה, אמר: "שאו שערים ראשיכם והינשאו" וגו', ולא נענה, חזר ואמר: "שאו שערים ראשיכם ושאו" וגו', ולא נענה, כיון שאמר: "ה' אלוהים אל תשב פני משיחך זכרה לחסדי דויד עבדך" (דברי הימים ב ו,מב), מיד נשאו שערים ראשיהם ונכנס הארון ושרתה השכינה בבית וירדה האש מן השמים, שכן כתיב אחריו: "וככלות שלמה להתפלל והאש ירדה מהשמים ותאכל העולה והזבחים וכבוד ה' מלא את הבית" (דברי הימים ב ז,א).<br><br>לפי רש"י, שעשרים וארבע רננות <strong>הן</strong> לשונות 'רינה' ו'תפילה' ו'תחינה' שכתובים בתפילת שלמה, הטעם של עשרים וארבע ברכות של תעניות שאמרו בבבלי ובמדרש תנחומא <strong>הוא</strong> הטעם שאמרו בירושלמי כאן. לפי רש"י, אין מובן מדוע קראו ללשונות אלו 'רננות' ולא קראו להן 'תפילות' או 'תחינות', והלא לשון 'רינה' אינה נזכרת בתפילת שלמה אלא פעם אחת בלבד. ושמא משום כך, יש מפרשים עשרים וארבע רננות בדרכים אחרות. לפי מפרשים אלה, שעשרים וארבע רננות <strong>אינן</strong> לשונות 'רינה' ו'תפילה' ו'תחינה' שכתובים בתפילת שלמה, הטעם של עשרים וארבע ברכות של תעניות שאמרו בבבלי ובמדרש תנחומא <strong>אינו</strong> הטעם שאמרו בירושלמי כאן.<br><br>יש לשאול על הטעם שאמרו בבבלי ובמדרש תנחומא: מדוע תיקנו עשרים וארבע ברכות של תעניות כנגד עשרים וארבע רננות שאמר שלמה בשעה שהכניס את הארון לבית קודשי הקודשים, והלא לא נענה שלמה באמירת רננות אלו?<br>• • •<br>במשנה שנינו, ששליח הציבור בתענית ציבור מוסיף שש ברכות.<br>וב<strong>תוספתא תעניות</strong> א,ט שנו: אומר לפניהם עשרים וארבע ברכות, שמונה עשרה שבכל יום, ושש היה מוסיף. היכן אומרן? - בין "גואל" ל"רופא חולים" (בין ברכת גאולה לברכת רפואה).<br><br>יחיד בתענית ציבור אינו מוסיף ברכות אלו.</small>
(יא)  ואומרים: <strong>רבי זעורה</strong> (רבי זירא, מגדולי אמוראי ארץ ישראל בדור השלישי) אמר <strong>בשם רבי ירמיה</strong> (במקבילה בברכות וב"שרידי הירושלמי": רב ירמיה (בר אבא, אמורא בבלי בדור השני))<strong>: יחיד</strong> המתפלל <strong>בתענית ציבור צריך להזכיר</strong> בתפילה <strong>מעין המאורע</strong> של תענית<strong>. והיכן</strong> בתפילה <strong>הוא אומרה</strong> (את ההזכרה)<strong>? -</strong> אומרה ברכה בפני עצמה <strong>בין "גואל ישראל"</strong> – ברכת גאולה, שחתימתה: "גואל ישראל", <strong>ל"רופא חולים"</strong> – ברכת רפואה, שחתימתה: "רופא חולים" (החתימה בנוסח ארץ ישראל לפי הגניזה: "רופא חולי עמו ישראל")<strong>.</strong>
<strong>ומה הוא אומר</strong> בהזכרה זו<strong>? - "ענינו יי' ענינו בעת ובעונה הזאת</strong> – ביום תעניתנו<strong>, כי בצרה גדולה אנחנו. ואל תסתר פניך ממנו, ואל תתעלם מתחינתינו. כי אתה יי' אל חנון ורחום</strong> (במקבילה בברכות וב"שרידי הירושלמי" אין שלוש מילים אלו)<strong>, עונה בעת צרה, פודה ומציל בכל עת צוקה</strong> (מצוקה, צרה)<strong>. ויצעקו אל יי' בצר להם,</strong> ו<strong>ממצוקותיהם יוציאם</strong> (תהילים קז,כח) – בשעה שהיו נתונים בצרה, צעקו אל ה', וה' הציל והושיע אותם מצרותיהם<strong>. ברוך אתה י"י העונה בעת צרה"</strong> – כיון שאומר את ההזכרה ברכה בפני עצמה, צריך לחתום בה (חתימה זו היא חתימת אחת מהברכות ששליח הציבור מוסיף)<strong>.</strong><br>
<strong>רבי ינאי בירבי ישמעאל</strong> (אמורא ארץ ישראלי בדור השלישי) אמר <strong>בשם רבי שמעון בן לקיש</strong> (במקבילה בברכות וב"שרידי הירושלמי": <strong>בשם דבית רבי יניי</strong> – חכמי בית המדרש של רבי ינאי (אמורא ארץ ישראלי בדור הראשון))<strong>: [</strong>(המוסגר הוסף על פי המקבילה בברכות ו"שרידי הירושלמי") יחיד בתענית ציבור <strong>אומרה</strong> (את ההזכרה) <strong>ב"שומע תפילה"</strong> – כולל אותה בתוך הברכה שחתימתה: "שומע תפילה", בלא החתימה שנאמרה לעיל, ואינו אומר את ההזכרה ברכה בפני עצמה<strong>.</strong><br><br><small>הרי שאמוראים חלוקים, היכן יחיד בתענית ציבור אומר את ההזכרה של תענית. טעמו של רבי ירמיה, שכשם ששליח ציבור בתענית ציבור מוסיף ברכות בין "גואל ישראל" ל"רופא חולים", כך יחיד בתענית ציבור מוסיף ברכה בין "גואל ישראל" ל"רופא חולים". וטעמו של רבי ינאי בירבי ישמעאל, שיחיד מבקש צרכיו ב"שומע תפילה", וכיון שהצרות שמתענים עליהן צרכיו הן, לכן יחיד כולל "עננו" ב"שומע תפילה".</small><br>
ואומרים: <strong>רבי יונה</strong> (מגדולי אמוראי ארץ ישראל בדור הרביעי) אמר <strong>בשם רב</strong> (כך במקבילה בברכות. וב"שרידי הירושלמי": רבי יונה בשם ר' ב' (=רבי בא))<strong>:]</strong> לא יחיד בתענית ציבור בלבד צריך להזכיר בתפילה מעין המאורע של תענית (כדברי רבי ירמיה), אלא <strong>אפילו יחיד שגזר על עצמו תענית צריך להזכיר</strong> בתפילה <strong>מעין המאורע</strong> של תענית – אף על פי שאינה תענית ציבור. יחיד זה אומר את ההזכרה מעין המאורע ברכה בפני עצמה בין "גואל ישראל" ל"רופא חולים" כרבי ירמיה או ב"שומע תפילה" כרבי ינאי בירבי ישמעאל<strong>.</strong><br><br><small>ב<strong>ירושלמי נדרים</strong> ח,א אמרו: יחיד שגזר עליו תענית - אוכל ושותה משחשכה (מותר לו לאכול ולשתות כל הלילה שלפני יום התענית), ואם אמר "בתענית ציבור" (שקיבל עליו תענית ציבור) - אוכל ושותה מבעוד יום (ומתחיל בתענית משחשכה).</small><br>• • •<br>ושואלים: <strong>ואיכן</strong> (היכן) <strong>הוא אומרה?</strong> – אימתי (באילו תפילות) הוא (יחיד בתענית ציבור ויחיד שגזר על עצמו תענית) אומר את ההזכרה מעין המאורע של תענית? (השאלה הזו שונה במשמעה מהשאלה הזהה לעיל)
ומשיבים: <strong>רבי זעורה</strong> (רבי זירא, מגדולי אמוראי ארץ ישראל בדור השלישי) אמר <strong>בשם רב חונה</strong> (רב הונא, גדול אמוראי בבל בדור השני)<strong>: אומרה</strong> את ההזכרה – בתפילות בליל התענית (ערבית) וביום התענית שלאחריו (שחרית ומנחה, ובתענית ציבור גם מוסף ונעילה), <strong>כלילי שבת וכיומו</strong> – שבשבת מזכיר מעין המאורע של שבת בתפילות בליל שבת וביום שבת שאחריו<strong>.</strong><br><br><small>הביטוי "כלילי שבת וכיומו" (כמו לילה אחד ויום אחד של שבת) מקורו במשנה נידה ד,ד, ובא ללמד שרק "מערב עד ערב" נחשב ליום אחד (יממה אחת) ולא "מעת לעת" אחר. "לילי" הוא צורת יחיד נסמך (ולא צורת רבים) והושפע מן הארמית.<br><br><strong>יחיד בתענית ציבור, ויחיד שגזר על עצמו תענית</strong><br>ב<strong>בבלי שבת</strong> כד,א אמרו: תני רבי אושעיא: ימים שאין בהם קורבן מוסף, כגון שני וחמישי של תעניות (רש"י: שהיו גוזרים תעניות על הגשמים שני וחמישי) ומעמדות (רש"י: ימים של מעמדות, שהיו מתענים ארבעה תעניות בשבת, שני ושלישי ורביעי וחמישי), ערבית (רש"י: לילי כניסתן) ושחרית ומנחה - מתפלל שמונה עשרה, ואומר מעין המאורע (רש"י: תפילת תענית ("עננו")) ב"שומע תפילה", ואם לא אמר - אין מחזירים אותו (רש"י: דלאו דאורייתא נינהו).<br><br>ברייתא זו, ששנו בה שאומר מעין המאורע ב"שומע תפילה", היא כרבי ינאי בירבי ישמעאל.<br><br>וב<strong>בבלי תענית</strong> יא,ב אמרו: אמר רבי זירא אמר רב הונא: יחיד שקיבל עליו תענית (רש"י: מאתמול: הרי אני יושב בתענית למחר), אפילו אוכל ושותה כל הלילה - מתפלל תפילת תענית (רש"י: "עננו"). לן בתעניתו (רש"י: באותה תענית שקיבל עליו, שאינו אוכל במוצאי תעניתו) - אין מתפלל תפילת תענית (רש"י: אינו יכול להתפלל "עננו". רש"י שבת כד,א: בתשובת הגאונים מצאתי ברייתא: שנו רבותינו: פעמים שאדם שרוי בתענית ואינו מתפלל, ופעמים שאינו שרוי בתענית ומתפלל, הא כיצד? - כאן בכניסתה, כאן ביציאתה, כלומר: ערב תענית, אף על פי שעתיד לאכול לאחר תפילה - מתפלל תפלת תענית, וליל מחרתו, אף על פי שעודנו בתענית כשמתפלל תפילת ערבית - אינו מתפלל תפילת תענית).<br><br>דברי רבי זירא בשם רב הונא בבבלי ובירושלמי אחד הם.<br><br><strong>שליח ציבור בתענית ציבור</strong><br>בתעניות ציבור שליח הציבור היורד לפני התיבה אומר את ההזכרה של תענית ברכה בפני עצמה בין "גואל" ל"רופא" (ראה בבלי תענית יג,ב). בתפילת מוסף בתעניות שניות ואחרונות של גשמים ובתעניות של שאר צרות, שמתפללים בה עשרים וארבע ברכות, שליח הציבור כולל נוסח "עננו" בברכת גאולה שמאריך בה, ואינו חותם בה "העונה בעת צרה" מפני שאינו אומרה ברכה בפני עצמה (רמב"ן ור"מ המאירי).</small><br>• • •<br><strong>אמר רבי מנא</strong> (השני, מגדולי אמוראי ארץ ישראל בדור החמישי)<strong>: ואנא דלא בדקיתה</strong> – אני, שלא בדקתי (חקרתי, התבוננתי) אותה (את ההלכה בענין יחיד שגזר על עצמו תענית שצריך להזכיר מעין המאורע), <strong>אִין כהדא דרב</strong>י <strong>ירמיה</strong> – אם ההלכה כזו המימרה של רבי ירמיה (שאומר את ההזכרה בין "גואל ישראל" ל"רופא חולים", שיחיד קובע ברכה לעצמו), <strong>ואִין כהדא דרבי ינאי בירבי ישמעאל</strong> (במקבילה בברכות: דרבי ינאי בשם רבי שמעון (בן לקיש)) – ואם ההלכה כזו המימרה של רבי ינאי בירבי ישמעאל (שאומר את ההזכרה ב"שומע תפילה", שיחיד אינו קובע ברכה לעצמו)<strong>, סלקית לסדרא</strong> – עליתי לבית הכנסת<strong>, ושמעית</strong> – ושמעתי שאמרו בשם <strong>רב חונה</strong> שאמר <strong>בשם רב</strong> (אמורא בבלי בדור הראשון, מגדולי האמוראים)<strong>: אפילו יחיד שגזר על עצמו תענית צריך להזכיר מעין המאורע</strong> – כמו שאמרו לעיל בשם רב<strong>.</strong> ועל כך <strong>התיב</strong> – השיב (הקשה) <strong>רבי יוסה</strong> (מגדולי אמוראי ארץ ישראל בדור הרביעי)<strong>: והא מתניתא פליגא!</strong> – והרי המשנה (הברייתא להלן) חלוקה (על מה שסברו בסידרא לומר בדעתו של רב)! וכך נאמר בברייתא: <strong>בכל יום מתפלל אדם</strong> תפילה של <strong>שמונה עשרה</strong> ברכות שלמות, ולא מעין שמונה עשרה (תפילה מקוצרת בדומה לשמונה עשרה הברכות שבתפילה), <strong>ובמוצאי שבת</strong> – בערבית במוצאי שבת מתפלל שמונה עשרה, ואינו יכול להתפלל מעין שמונה עשרה, אפילו בשעת הדחק (כגון שצריך לצאת לדרך במוצאי שבת מיד), מפני שצריך להזכיר הבדלה בברכה הרביעית (ברכת הדעה), שחתימתה "חונן הדעת", וכשמתפלל מעין שמונה עשרה אינו יכול להזכיר הבדלה, <strong>ובמוצאי יום הכיפורים</strong> – בערבית במוצאי יום הכיפורים מתפלל שמונה עשרה, ואינו יכול להתפלל מעין שמונה עשרה, אפילו בשעת הדחק (כגון מפני טורח התענית), מפני שצריך להזכיר הבדלה בברכה הרביעית, <strong>ובמוצאי תענית ציבור</strong> – המילה "במוצאי" שנאמרה לגבי תענית ציבור היא אשגרה מהמילה "במוצאי" שנאמרה לגבי שבת ויום הכיפורים (שכן ערבית במוצאי תענית ציבור היא כמו ערבית בכל יום, שיכול להתפלל מעין שמונה עשרה בשעת הדחק), והכוונה: ובתענית ציבור ("יפה עיניים", "פירושים וחידושים בירושלמי"), שבתפילות בתענית ציבור אינו יכול להתפלל מעין שמונה עשרה, אפילו בשעת הדחק, מפני שצריך לומר הזכרה של תענית. ויש לדייק מהברייתא, שאמרה "בתענית ציבור" ולא אמרה "בתענית ציבור ויחיד שגזר על עצמו תענית", שדווקא יחיד בתענית ציבור אינו יכול להתפלל מעין שמונה עשרה, אפילו בשעת הדחק, מפני שצריך לומר הזכרה של תענית בין "גואל ישראל" ל"רופא חולים", וכשמתפלל מעין שמונה עשרה אינו יכול לומר הזכרה של תענית מעין זו, אבל יחיד שגזר על עצמו תענית יכול להתפלל מעין שמונה עשרה בשעת הדחק, מפני שאינו צריך לומר הזכרה של תענית בין "גואל ישראל" ל"רופא חולים", ואף על פי שצריך לומר הזכרה של תענית ב"שומע תפילה", מכל מקום כשמתפלל מעין שמונה עשרה יכול לומר הזכרה של תענית מעין זו. כך הקשה רבי יוסה<strong>.</strong> ועל כך אמר רבי מנא: <strong>מן מה דאמר רבי יוסה</strong> (ב"שרידי הירושלמי" נוסף: הא) <strong>מתניתא פליגא</strong> – ממה שאמר רבי יוסה: והרי המשנה (הברייתא) חלוקה! (והקשה ממנה על מה שאמרו בשם רב)<strong>, הווי</strong> – הוה אומר (הסק מכאן)<strong>: איתתבת</strong> – הושבה (הוקשתה, הופרכה) ההלכה, שיחיד שגזר על עצמו תענית צריך להזכיר מעין המאורע <strong>בין "גואל ישראל" ל"רופא חולים"</strong> – הרי שבענין יחיד שגזר על עצמו תענית שצריך להזכיר מעין המאורע, אין ההלכה כזו המימרה של רבי ירמיה, שאומר את ההזכרה בין "גואל ישראל" ל"רופא חולים", אלא ההלכה כזו המימרה של רבי ינאי בירבי ישמעאל, שאומר את ההזכרה ב"שומע תפילה". כך נתבארה לרבי מנא ההלכה הזו<strong>.</strong><br><br><small><strong>יחיד שגזר על עצמו תענית</strong><br>יש ללמוד מקושייתו של רבי יוסה על מה שאמרו בשם רב, שלפי רב, יחיד שגזר על עצמו תענית אומר הזכרה של תענית ברכה בפני עצמה בין "גואל ישראל" ל"רופא חולים", שאם לא כן, לא הקשה רבי יוסה על מה שאמרו בשם רב.<br><br>ב<strong>בבלי תענית</strong> יג,ב אמרו: אדבריה רב יהודה לרב יצחק בריה, ודרש: יחיד שקיבל עליו תענית מתפלל תפילת תענית (רש"י: "עננו"), והיכן אומרה? - בין "גואל" ל"רופא" (רש"י: ברכה בפני עצמה). מתקיף לה רב יצחק: וכי יחיד קובע ברכה לעצמו? (רש"י: וכי יחיד חשוב כל כך שיהיו מתקנים לו ברכה בפני עצמה, להוסיף בתפילתו?) - אלא אמר רב יצחק: ב"שומע תפילה" (רש"י: שכוללה בתוך הברכה, וחותם ב"שומע תפילה", דאותה ברכה וחתימתה משמע בין אתענית בין אכל מילי), וכן אמר רב ששת: ב"שומע תפילה".<br><br>בבבלי שם אמרו לדעת רב יצחק, שיחיד, בין שקיבל עליו תענית יחיד ובין שקיבל עליו תענית ציבור, אינו קובע ברכה לעצמו.<br><br>וב<strong>בבלי תענית</strong> יד,א אמרו: מאי הוי עלה? (רש"י: היכן אומרה יחיד?) - אמר רב שמואל בר ססרטאי (אמורא ארץ ישראלי בדור השלישי) אמר רב חייא בר אשי אמר רב: בין "גואל" ל"רופא". רבי אסי משום רבי ינאי בר ישמעאל אמר: ב"שומע תפילה". והלכתא: ב"שומע תפילה".<br><br>מה שאמרו בבבלי בפירוש בשם רב, שיחיד שקיבל עליו תענית אומרה בין "גואל" ל"רופא", הוא כדעתו של רב בירושלמי, כמו שיש ללמוד מקושייתו של רבי יוסה על מה שאמרו בשם רב. גם דברי רבי ינאי בירבי ישמעאל בבבלי הם כדבריו בירושלמי.<br><br>בבבלי דיברו ביחיד שקיבל עליו תענית, אבל לא דיברו ביחיד בתענית ציבור. ונראה, שלפי הבבלי, יחיד בתענית ציבור אומר תפילת תענית בין "גואל" ל"רופא" (שלא כדברי הברייתא בבבלי שבת כד,א שהובאה לעיל), ואין כאן משום אין יחיד קובע ברכה לעצמו, שכן תענית זו נגזרה על הציבור, ולא היחיד קיבלה עליו. נמצא שלפי מסקנת הדברים, הירושלמי והבבלי שווים, הן ביחיד בתענית ציבור והן ביחיד שקיבל עליו תענית.<br><br><strong>בכל יום מתפלל אדם שמונה עשרה</strong><br>ב<strong>משנה ברכות</strong> ד,ג שנינו: רבן גמליאל אומר: בכל יום מתפלל אדם שמונה עשרה (שאין לשנות ממטבע של שמונה עשרה). רבי יהושע אומר: מעין (בדומה ל)שמונה עשרה (אין אדם חייב להתפלל בכל יום כל שמונה עשרה ברכות, אלא מותר לו להתפלל גם מעין שמונה עשרה).<br><br>הברייתא שהובאה בירושלמי כאן היא דברי רבן גמליאל, שאמר: בכל יום מתפלל אדם שמונה עשרה. לדעת רבן גמליאל, בשעת הדחק מותר לו להתפלל מעין שמונה עשרה, מלבד במוצאי שבת ובמוצאי יום הכיפורים ובתענית ציבור, שאינו יכול להתפלל מעין שמונה עשרה, אפילו בשעת הדחק, כדברי הברייתא כאן. ולדעת רבי יהושע, אף שלא בשעת הדחק מותר לו להתפלל מעין שמונה עשרה.<br><br><strong>במוצאי שבת ובמוצאי יום הכיפורים</strong><br>ב<strong>בבלי ברכות</strong> כט,א אמרו: אמר רב נחמן אמר שמואל: כל השנה כולה מתפלל אדם "הביננו", חוץ ממוצאי שבת וממוצאי ימים טובים (ויש גורסים: חוץ ממוצאי שבת וממוצאי יום הכיפורים), מפני שצריך לומר הבדלה ב"חונן הדעת".<br><br>המימרה של שמואל היא כדברי הברייתא שהובאה בירושלמי כאן.<br><br>ב<strong>בבלי יומא</strong> פז,ב אמרו: אור (רש"י: ליל כניסתו) יום הכיפורים מתפלל שבע ומתוודה, בשחרית מתפלל שבע ומתוודה, במוסף מתפלל שבע ומתוודה, במנחה מתפלל שבע ומתוודה, בנעילה מתפלל שבע ומתוודה, בערבית מתפלל שבע מעין שמונה עשרה (רש"י: מפני טורח התענית). רבי חנינא בן גמליאל אומר משום אביו: מתפלל שמונה עשרה שלמות, מפני שצריך לומר הבדלה ב"חונן הדעת".<br><br>דברי רבי חנינא בן גמליאל בשם אביו, רבן גמליאל, הם כדברי הברייתא שהובאה בירושלמי כאן.<br><br><strong>ובתענית ציבור</strong><br>יחיד בתענית ציבור אינו יכול להתפלל מעין שמונה עשרה, אפילו בשעת הדחק, מפני שצריך לומר הזכרה של תענית בין "גואל ישראל" ל"רופא חולים", וכשמתפלל מעין שמונה עשרה אינו יכול לומר הזכרה של תענית מעין זו, אבל יחיד שגזר על עצמו תענית יכול להתפלל מעין שמונה עשרה בשעת הדחק, מפני שצריך לומר הזכרה של תענית ב"שומע תפילה", וכשמתפלל מעין שמונה עשרה יכול לומר הזכרה של תענית מעין זו.<br><br>מצאנו את החילוק הזה בבבלי ברכות כט,א בסוגית תפילה מעין שמונה עשרה ("הביננו") בימות הגשמים. שם אמרו, שבאמצע הברכה שכוללת את כל הברכות האמצעיות אין אדם יכול להוסיף ביטוי כנגד חלק מברכה שנאמר באמצע הברכות האמצעיות (כגון שאלה בברכת השנים), שמא יבוא לטעות; ואף בסוף הברכה שכוללת את כל הברכות האמצעיות סמוך לחתימתה אין אדם יכול להוסיף ביטוי כנגד חלק מברכה שנאמר בסוף הברכות האמצעיות (ב"שומע תפילה"), אם אותו חלק מברכה נאמר בסוף הברכות האמצעיות כשטעה ושכח לאומרו במקומו, אבל אם אותו חלק מברכה נאמר בסוף הברכות האמצעיות לכתחילה, יכול אדם להוסיף ביטוי כנגד אותו חלק מברכה בסוף הברכה שכוללת את כל הברכות האמצעיות.<br><br>לפי זה, באמצע הברכה שכוללת את כל הברכות האמצעיות אין אדם יכול לומר ביטוי כנגד הזכרה של תענית שנאמרת בין "גואל ישראל" ל"רופא חולים", אבל בסוף הברכה שכוללת את כל הברכות האמצעיות סמוך לחתימתה יכול אדם לומר ביטוי כנגד הזכרה של תענית שנאמרת ב"שומע תפילה".<br><br><strong>סידרא</strong> - בית כנסת<br>בירושלמי 'סידרא' פירושו: בית כנסת. "ירושלמי כפשוטו" (שבת ו,ב): בשומרונית 'סדר' פירושו: אסף, כנס. ולפי זה, 'סידרא' – כנסת, כנישתא.</small><br>• • •
(יב)  <strong>רבי אחא בר יצחק</strong> (אמורא ארץ ישראלי בדור השלישי) <strong>בשם רבי חונה רובה דציפורין</strong> (רבי הונא הגדול, אמורא ארץ ישראלי בדור השלישי, מהעיר ציפורי, בגליל התחתון)<strong>: יחיד</strong> המתפלל <strong>בתשעה באב צריך להזכיר</strong> בתפילה <strong>מעין המאורע</strong> של תשעה באב<strong>.</strong>
<strong>ומהו</strong> (ומה הוא) <strong>אומר</strong> בהזכרה זו<strong>? - "רחם יי' אלהינו</strong>, <strong>ברחמיך הרבים ובחסדיך הנאמנים</strong> (הקיימים), <strong>עלינו</strong>, <strong>ועל ישראל עמך</strong>, <strong>ועל ירושלם עירך</strong>, <strong>ועל ציון משכן כבודך, ועל העיר האבילה</strong> (במקבילה בברכות נוסף: החרבה) <strong>ההרוסה השוממה</strong>, <strong>הנתונה ביד זרים</strong>, <strong>הרמוסה בכף</strong> (ביד) <strong>עריצים</strong> (מושלים תקיפים וקשים), <strong>ויבלעוה</strong> (במקבילה בברכות: ויירשוה) <strong>לגיונות</strong> – השחיתוה גדודי צבא האויב, <strong>ויחללוה עובדי פסילים, כי</strong> (במקבילה בברכות וב"שרידי הירושלמי" אין מילה זו) <strong>לישראל</strong> (במקבילה בברכות: ולישראל) <strong>עמך נתתה</strong> (את העיר) <strong>באהבה לנחלה</strong> (במקבילה בברכות וב"שרידי הירושלמי": נתתה נחלה), <strong>ולזרע ישורון</strong> (עם ישראל) <strong>ירושה הורשתה, כי באש החרבתה</strong> (במקבילה בברכות: היצתה – הבערת אותה), <strong>ובאש אתה עתיד לבנותה</strong> (במקבילה בברכות: לנחמה)<strong>. כאמור</strong> – כמו שנאמר לעתיד לבוא כשיבנה ה' את ירושלים<strong>: ואני אהיה לה נאם יי' חומת אש סביב</strong> – ה' ישמור ויגן על ירושלים, <strong>ולכבוד אהיה בתוכה</strong> – ה' ישכון בתוך ירושלים כדי להרים את כבודה (זכריה ב,ט)<strong>".</strong><br><br><small>נוסח ההזכרה מזכיר את חורבן ירושלים, שהוא המאורע שאירע בתשעה באב.<br><br>ב<strong>בבלי בבא קמא</strong> ס,ב אמרו: "שלם ישלם המבעיר את הבערה" (שמות כב) - אמר הקב"ה: עלי לשלם את הבערה שהבערתי, אני היצתי אש בציון, שנאמר: "ויצת אש בציון ותאכל יסודותיה" (איכה ד), ואני עתיד לבנותה באש, שנאמר: "ואני אהיה לה נאום ה' חומת אש סביב" (זכריה ב).<br>וב<strong>ויקרא רבה</strong> ז,ו וב<strong>מדרש תנחומא</strong> פרשת 'צו' סימן ב וב<strong>מדרש תנחומא</strong> (בובר) פרשת 'צו' סימן ד נאמר: ישראל, על ידי שהם נבזים ושפלים בעולם הזה, אין מתנחמים אלא באש, הדא הוא דכתיב: "ואני אהיה לה נאום י"י חומת אש סביב" (זכריה ב,ט).<br>וב<strong>איכה רבה</strong> א,נז וב<strong>פסיקתא דרב כהנא</strong> טז,יא נאמר: ישראל... לקו באש - "ממרום שלח אש בעצמותי" (איכה א,יג), ומתנחמים באש - "ואני אהיה לה נאום ה' חומת אש סביב" (זכריה ב,ט).<br>וב<strong>פסיקתא רבתי</strong> פרשה ל נאמר: אמר הקב"ה: עלי לנחם את ירושלים, שכך כתבתי: "שלם ישלם המבעיר את הבערה" (שמות כב,ה), אני היצתיה באש, שנאמר: "ממרום שלח אש" (איכה א,יג), אני מנחם אותה [באש], שנאמר: "ואני אהיה לה נאום ה' חומת אש סביב" (זכריה ב,ט).<br><br>מהמדרשים האלה מוכח, שהנוסח הנכון הוא: "ובאש אתה עתיד <strong>לנחמה</strong>". הגרסה "לבנותה" היא על פי הבבלי. הגרסה "כי באש היצתה" היא על פי הבבלי ופסיקתא רבתי.</small><br>• • •
(יג)  <strong>רבי אבודמא דציפורין</strong> (אמורא ארץ ישראלי בדור החמישי, מהעיר ציפורי, בגליל התחתון) <strong>בעא קומי</strong> – שאל לפני <strong>רבי מנא: איכן</strong> (היכן) בתפילה <strong>הוא אומרה</strong> (את ההזכרה מעין המאורע של תשעה באב)<strong>?</strong>
<strong>אמר ליה</strong> – אמר לו (בתמיהה)<strong>: ואדיין את לזו?!</strong> – ועדיין אתה לזו (ההלכה)?! וכי עדיין צריכה לך הלכה זו (שאינה ברורה, יש בה ספק, וצריכה עיון)?! הרי <strong>כן</strong> (כך) <strong>אמר רב</strong>י <strong>ירמיה בשם רב</strong> (במקבילה בברכות וב"שרידי הירושלמי" אין המילים: 'כן... בשם רב')<strong>: כל דבר שהוא לבא</strong> (להבא) – שהוא אמירת בקשה על מה שיהיה לעתיד, כגון ההזכרה מעין המאורע של ראש חודש וחולו של מועד בערבית, בשחרית ובמנחה ("יעלה ויבוא")<strong>, אומרו בעבודה</strong> – בברכת עבודה (הברכה הראשונה משלוש הברכות האחרונות שבתפילה), שכן ברכה זו היא, לפי נוסח ארץ ישראל, בקשה שה' ישכון בציון ושנוכל לעובדו בירושלים<strong>.</strong> ו<strong>כל דבר שהוא לשעבר</strong> – שהוא אמירת תודה על מה שהיה בעבר, כגון ההזכרה מעין המאורע של חנוכה ופורים ("על הניסים"), שהיא אמירת תודה לה' שעשה עימנו ניסים ונפלאות<strong>, אומרו בהודייה</strong> – בברכת הודאה (הברכה השנייה משלוש הברכות האחרונות שבתפילה), שכן ברכה זו היא, לפי נוסח ארץ ישראל, הודאה לה' על טובותיו וחסדיו שגמל עימנו<strong>.</strong> ו<strong>מתניתא אמרה כן</strong> – והמשנה (ברכות ט,ד) אומרת כך (מסייעת לכך)<strong>: נותן הודייה לשעבר וצועק לעתיד לבוא</strong> – אדם צריך להודות לה' על מה שעבר עליו, ולצעוק ולהתפלל על העתיד לבוא עליו. הרי שהודאה היא על העבר, וצעקה היא על העתיד. מדברי המשנה יש ללמוד, שכל דבר שהוא להבא, אומרו בעבודה, וכל דבר שהוא לשעבר, אומרו בהודאה. אלה דבריו של רב. מדבריו של רב יש ללמוד, שכשם שהזכרה מעין המאורע של ראש חודש וחולו של מועד (שאומרים בה: "יעלה... זכרון עמך... לפניך לטובה"), שהיא בקשה לעתיד ושענינה עבודה (שכשיקריבו קורבנות במועדים ובראשי חודשים, יעלה זכרונם של ישראל לטובה לפני ה' (במדבר י,י)), אומרה בברכה שהיא בקשה לעתיד ושענינה עבודה, וזו ברכת עבודה, כך הזכרה מעין המאורע של תשעה באב, שהיא בקשה לעתיד ושענינה ירושלים, אומרה בברכה שהיא בקשה לעתיד ושענינה ירושלים, וזו ברכת בנין ירושלים, שכן ברכה זו היא, לפי נוסח ארץ ישראל, בקשה לעתיד שה' ירחם על ישראל, ירושלים וציון. כך אמר רבי מנא לרבי אבודמא<strong>.</strong><br><br><small>ב<strong>תוספתא ברכות</strong> ג,י שנו: כל שאין בו מוסף, כגון חנוכה ופורים - בשחרית ובמנחה מתפלל שמונה עשרה ואומר מעין המאורע. אם לא אמר, אין מחזירים אותו. וכל שיש בו מוסף, כגון ראש חודש וחולו של מועד - בשחרית ובמנחה מתפלל שמונה עשרה ואומר קדושת היום בעבודה. רבי ליעזר אומר: בהודייה. אם לא אמר, מחזירים אותו.<br><br>"תוספתא כפשוטה": הזכרת היום ביום שיש בו קורבן מוסף נקראת "קדושת היום". הזכרת היום ביום שאין בו קורבן מוסף נקראת "מעין המאורע".<br>בסיפא לא נזכרה ערבית, מפני שמסיים: "אם לא אמר, מחזירים אותו", והרי בערבית של ראש חודש אין מחזירים אותו. וברישא לא נזכרה ערבית אגב סיפא.<br>לפי רבי אליעזר, שאומר בהודייה, אינו אומר נוסח "יעלה ויבוא", אלא אומר נוסח אחר המתאים לברכת ההודאה, כגון: "מודים אנחנו לך... על... ועל יום פלוני הקדוש הזה...".<br><br>וב<strong>בבלי שבת</strong> כד,א אמרו: תני רבי אושעיא: ימים שיש בהם קורבן מוסף, כגון ראש חודש וחולו של מועד - ערבית ושחרית ומנחה מתפלל שמונה עשרה, ואומר מעין המאורע בעבודה (רש"י: לבקש רחמים על ישראל ועל ירושלים להשיב עבודה למקומה לעשות קורבנות היום), ואם לא אמר - מחזירים אותו.<br><br>דברי רב: "כל דבר שהוא לבא, אומרו בעבודה, וכל דבר שהוא לשעבר, אומרו בהודייה" מוסבים על הברייתא שבתוספתא. בחנוכה ובפורים לא אמרה הברייתא היכן אומר מעין המאורע, ואמר רב, שאומר בהודאה. ובראש חודש ובחולו של מועד הביאה הברייתא מחלוקת היכן אומר מעין המאורע, ואמר רב, שאומר בעבודה, שהלכה כתנא קמא.<br><br><strong>ברכת בנין ירושלים</strong><br>נוסח ארץ ישראל לפי הגניזה: "רחם ה' אלוהינו ברחמיך הרבים על ישראל עמך ועל ירושלים עירך ועל ציון משכן כבודך ועל היכלך ועל מעונך ועל מלכות בית דוד משיחך, בנה ביתך ושכלל היכלך. ברוך אתה ה' אלוהי דוד בונה ירושלים".<br><br>תחילתו של נוסח ההזכרה מעין המאורע של תשעה באב האמור בירושלמי כאן היא ברכת בנין ירושלים בנוסח ארץ ישראל. נמצא שההזכרה עצמה היא מהמילים: "ועל העיר האבלה ההרוסה השוממה" ואילך. הרי שנוסח ההזכרה מוכיח, שאומרה בברכת בנין ירושלים, כמו שאמר רבי מנא.<br>ההזכרה מסתיימת בפסוק, כפי שמצאנו בברכות רבות בנוסח ארץ ישראל שפסוק קודם לחתימת הברכה. בירושלמי כאן לא נזכרה חתימה, שכן אין ההזכרה ברכה בפני עצמה אלא כלולה בברכת בנין ירושלים.<br><br>אומרים הזכרה זו בכל התפילות של תשעה באב, ככל הזכרה מעין המאורע. ואף שליח ציבור אומר הזכרה זו, שכשאמרו כאן: "יחיד בתשעה באב צריך להזכיר", נתכוונו לומר: אפילו יחיד, כמו שכשאמרו לעיל: "יחיד בתענית ציבור צריך להזכיר", נתכוונו לומר: אפילו יחיד. כשאמרו כאן: "בתשעה באב צריך להזכיר מעין המאורע", נתכוונו לומר, שבתשעה באב צריך להזכיר הזכרה זו, ואינו מזכיר מעין המאורע של תענית ציבור.<br><br>נראה לומר, שנוסח ההזכרה האמור כאן אינו מדברי רבי חונה רובה דציפורין, שקדם לרבי אבודמא ולרבי מנא, אלא הוא מדברי סתמא דגמרא, ולא נקבע נוסח ההזכרה הזה אלא לאחר שאמר רבי מנא, שאומרה בברכת בנין ירושלים. שאם לא נאמר כן, יקשה: מדוע שאל רבי אבודמא "היכן הוא אומרה?", וכן יקשה: מדוע נזקק רבי מנא להביא את דברי רב, והרי נוסח ההזכרה מוכיח מתוכו עצמו, שאומרה בברכת בנין ירושלים.<br><br><strong>ברכת עבודה</strong><br>נוסח ארץ ישראל לפי הגניזה: "רצה ה' אלוהינו ושכון בציון מהרה, יעבדוך עבדיך ובירושלים נשתחוה לך, (בראש חודש ובחולו של מועד: יעלה ויבוא...) ואתה ברחמים תחפוץ בנו ותרצנו. ברוך אתה ה' שאותך ביראה נעבוד".<br><br><strong>ברכת הודאה</strong><br>נוסח ארץ ישראל לפי הגניזה: "מודים אנחנו לך, אתה הוא ה' אלוהינו ואלוהי אבותינו, על כל הטובות והחסד והרחמים, שגמלתנו ושעשית עימנו ועם אבותינו מלפנינו. ברוך אתה ה' הטוב לך להודות".<br><br><strong>הזכרה בברכת המזון</strong><br>ב<strong>תוספתא ברכות</strong> ג,ח שנו: שבת ויום טוב ראש חודש וחולו של מועד יש בהם קדושת היום בברכת המזון.<br><br>וב<strong>בבלי שבת</strong> כד,א אמרו: איבעיא להו: מהו להזכיר של חנוכה בברכת המזון? - אמר רבא אמר רב סחורה אמר רב הונא: אינו מזכיר (רש"י: אינו צריך להזכיר), ואם בא להזכיר - מזכיר בהודאה. רב הונא בר יהודה איקלע לבי רבא, סבר לאדכורי ב"בונה ירושלים" (כמו בראש חודש). אמר להו רב ששת: כתפילה, מה תפילה - בהודאה (רש"י: דהא עיקר מילתא דחנוכה להודאה נתקנה), אף ברכת המזון - בהודאה (רש"י: בברכת הארץ).<br>איבעיא להו: מהו להזכיר ראש חודש בברכת המזון? - רב אמר: מזכיר, רבי חנינא אמר: אינו מזכיר. אמר רב זריקא: נקוט דרב בידך, דקאי רבי אושעיא כוותיה. דתני רבי אושעיא: ימים שיש בהם קורבן מוסף, כגון ראש חודש וחולו של מועד - ...יש בהם הזכרה בברכת המזון.<br><br>וב<strong>ירושלמי ברכות</strong> ז,ה אמרו: רבי זריקן בר חמוי דרבי זריקן הזכיר של חנוכה ב"ארץ" (בברכת הארץ, הברכה השנייה שבברכת המזון), וקילסו אותו.<br>משמע קצת, שבמקומו של רבי זריקן לא היו נוהגים להזכיר חנוכה ב"ארץ".<br><br>אפשר שדברי רב: "כל דבר שהוא לבא... וכל דבר שהוא לשעבר..." נאמרו לענין הזכרה בברכת המזון ולא לענין הזכרה בתפילה. וכך יש לגרוס בדברי רב: "כל דבר שהוא לבא, אומרו <strong>ב"בונה ירושלים"</strong>, וכל דבר שהוא לשעבר, אומרו בהודייה". בראש חודש ובחולו של מועד לא אמרה הברייתא שבתוספתא היכן אומר מעין המאורע בברכת המזון, ואמר רב, שאומר ב"בונה ירושלים" (כמו שהוא אמר בבבלי: מזכיר). ובחנוכה ובפורים לא אמרה הברייתא אם אומר מעין המאורע בברכת המזון, ואמר רב, שאומר בהודאה ואינו אומר ב"בונה ירושלים" (כרב ששת בבבלי וכרבי זריקן בירושלמי).<br><br>אם כן, מדבריו של רב יש ללמוד, שכשם שהזכרה מעין המאורע של ראש חודש וחולו של מועד, שהיא בקשה לעתיד, אומרה בברכת המזון בברכה שהיא בקשה לעתיד, וזו ברכת "בונה ירושלים", כך הזכרה מעין המאורע של תשעה באב, שהיא בקשה לעתיד, אומרה בתפילה בברכה שהיא בקשה לעתיד, וזו ברכת בנין ירושלים.<br>בנוסח ארץ ישראל ברכת בנין ירושלים בתפילה וברכת בנין ירושלים בברכת המזון דומות, ולכן יש ללמוד תפילה מברכת המזון לענין ברכה זו.<br><br>גם ראבי"ה למד / גרס בסוגית הירושלמי כאן, שיש לומר הזכרה מעין המאורע של תשעה באב בברכת בנין ירושלים.<br>• • •<br>ב<strong>משנה ברכות</strong> ד,ג שנינו: רבן גמליאל אומר: בכל יום מתפלל אדם שמונה עשרה (שאין לשנות ממטבע של שמונה עשרה). רבי יהושע אומר: מעין (בדומה ל)שמונה עשרה (אין אדם חייב להתפלל בכל יום כל שמונה עשרה ברכות, אלא מותר לו להתפלל גם מעין שמונה עשרה).</small>
(יד)  ושואלים (על דברי רבי יהושע): <strong>אי זו היא שבע</strong> (המילה 'שבע' נוספה כאן בטעות, והיא אשגרה מהברייתא להלן) <strong>מעין שמונה עשרה?</strong> – מה טיבה של תפילה זו?
ומשיבים: <strong>רב</strong> (אמורא בבלי בדור הראשון, מגדולי האמוראים) <strong>אמר: סוף כל ברכה וברכה</strong> – אינו אומר מכל ברכה וברכה מהברכות האמצעיות אלא חתימתה ("ברוך אתה ה'..."), ולפני חתימתה של כל ברכה אומר פתיחתה של אותה ברכה, ונמצא שמקצר בברכות האמצעיות<strong>. ושמואל</strong> (מגדולי אמוראי בבל בדור הראשון) <strong>אמר: ראש כל ברכה וברכה</strong> – אינו אומר מכל ברכה וברכה מהברכות האמצעיות אלא פתיחתה, שכולל את כולן בברכה אחת, וחותם חתימה אחת לכולן. בין לרב ובין לשמואל אומר בתפילה מקוצרת זו שלוש הברכות הראשונות ושלוש הברכות האחרונות בשלמותן<strong>.</strong><br>
ואומרים: <strong>אית תניי תני</strong> – יש תנא השונה (ברייתא בדעת רבי יהושע)<strong>: שבע מעין שמונה עשרה</strong> – בתפילה מקוצרת זו מתפלל שבע ברכות שהן מעין שמונה עשרה הברכות שבתפילה השלמה<strong>.</strong> ו<strong>אית תניי תני</strong> – יש תנא השונה (ברייתא בדעת רבי יהושע)<strong>: שמונה עשרה מעין שמונה עשרה</strong> – בתפילה מקוצרת זו מתפלל שמונה עשרה ברכות שהן מעין שמונה עשרה הברכות שבתפילה השלמה<strong>. מאן דאמר</strong> – מי שאמר (התנא האומר): <strong>שבע מעין שמנה עשרה, מסייע לשמואל</strong> – שלדעת שמואל, שכולל את כל הברכות האמצעיות בברכה אחת, מתפלל שבע ברכות - שלוש ראשונות, ברכה אחת אמצעית ושלוש אחרונות<strong>.</strong> ו<strong>מאן דאמר</strong> – ומי שאמר (התנא האומר): <strong>שמונה עשרה מעין שמונה עשרה, מסייע לרב</strong> – שלדעת רב, שאומר את כל הברכות האמצעיות אלא שמקצר בהן, מתפלל שמונה עשרה ברכות - שלוש ראשונות, שתים עשרה אמצעיות ושלוש אחרונות<strong>.</strong><br>
ואומרים: <strong>רבי זעורה שלח לרבי נחום גבי</strong> – שלח אל רבי נחום על ידי <strong>רבי ינאי בירבי ישמעאל</strong> (אמוראים ארץ ישראלים בדור השלישי)<strong>. אמר ליה</strong> – אמר לו (רבי ינאי בירבי ישמעאל שאל את רבי נחום בשליחותו של רבי זעורה)<strong>: אי זו היא שבע מעין שמונה עשרה דשמואל</strong> – של שמואל<strong>?</strong> מה נוסחה של תפילה זו לדעת שמואל? <strong>- אמר ליה</strong> – אמר לו<strong>:</strong> נוסח הברכה האמצעית הוא: <strong>"הביננו</strong> (תן לנו בינה) – כנגד ברכת דעה (דעת) שחתימתה "חונן הדעת"<strong>, רצה תשובתינו</strong> – כנגד ברכת תשובה<strong>, סלח לנו</strong> – כנגד ברכת סליחה<strong>, ג</strong>(<strong>ו</strong>)<strong>אלנו</strong> – כנגד ברכת גאולה שחתימתה "גואל ישראל"<strong>, רפא חוליינו</strong> (מחלתנו) – כנגד ברכת רפואה<strong>, ברך שנותינו"</strong> – כנגד ברכת השנים שחתימתה "מברך השנים" <strong>- אמר רבי חגיי</strong> (אמורא ארץ ישראלי בדור השלישי והרביעי)<strong>: אם היו ימות גשמים, אומר: "</strong>ב<strong>גשמי ברכה"</strong> – בחורף אומר: ברך שנותינו בגשמי ברכה<strong>. אם היו</strong> ימות <strong>טללים, אומר: "</strong>ב<strong>טללי ברכה"</strong> – בקיץ אומר: ברך שנותינו בטללי ברכה<strong>. "כי מפוזרים אתה מקבץ</strong> – כנגד ברכת קיבוץ גלויות<strong>, ותועים עליך לשפוט</strong> (ה' יהיה שופטם של ישראל שהם עתה תועים בגלות) – כנגד ברכת המשפט<strong>, ועל הרשעים תשית ידך</strong> (תשים ידך, תפעיל שלטונך (על פי איוב ט,לג). וב"שרידי הירושלמי": <strong>תשוב ידך</strong> – תניף או תטה ידך להכות (על פי תהילים פא,טו: "כמעט אויביהם אכניע, ועל צריהם אשיב ידי")) – כנגד ברכת המינים<strong>, וישמחו כל חוסי בך</strong> (תן שמחה לחוסים בך (לשון הכתוב בתהילים ה,יב)) – כנגד ברכת הצדיקים, <strong>בבניין עירך ובחידוש בית מקדשך</strong> – כנגד ברכת בנין ירושלים, (במקבילה בברכות נוסף על ידי מגיה: <strong>ובצמח דוד עבדך</strong> – כנגד ברכת דוד, שכלולה בברכת בנין ירושלים. אך נראה שזו התאמה לנוסח הבבלי, ואין לגרוס אותה)<strong>, כי טרם נקרא אתה תענה</strong> – כנגד ברכת תפילה שחתימתה "שומע תפילה"<strong>. כאמור</strong> – כמו שנאמר<strong>: והיה טרם יקראו ואני אענה</strong> – לפני שיקראו אל ה', הוא יענה לקריאתם ויעשה את בקשתם<strong>, עוד הם מדברים ואני אשמע</strong> (ישעיהו סה,כד) – כשעדיין לא סיימו את דברי תפילתם אל ה', הוא ישמע את כל דבריהם<strong>, ברוך יי' כי שמע קול תחנוני</strong> (תהילים כח,ו) – אני מברך, מהלל ומשבח את ה' על אשר קיבל את תפילתי<strong>, ברוך אתה יי' שומע תפילה"</strong> – זו חתימת הברכה האמצעית<strong>. ואומר שלש ברכות</strong> ה<strong>ראשונות</strong> – לפני הברכה האמצעית אומר שלוש הברכות הראשונות: אבות, גבורות וקדושה, <strong>ושלש ברכות</strong> ה<strong>אחרונות</strong> – אחרי הברכה האמצעית אומר שלוש הברכות האחרונות: עבודה, הודאה ושלום. אלו הן שבע ברכות מעין שמונה עשרה לדעת שמואל<strong>.</strong><br><br><small>כאן מסתיימת המקבילה בירושלמי ברכות.<br><br>ב<strong>בבלי ברכות</strong> כט,א אמרו: רבי יהושע אומר: מעין שמונה עשרה. מאי מעין שמונה עשרה? - רב אמר: מעין כל ברכה וברכה (רש"י: אומר בקוצר, ומברך בכל אחת ואחת). ושמואל אמר (רש"י: אינו מברך בכל הברכות שבין שלוש ראשונות לשלוש אחרונות אלא "שומע תפילה"): "הביננו ה' אלוהינו לדעת דרכיך (רש"י: כנגד "אתה חונן"), ומול את לבבנו ליראתך (רש"י: כנגד "השיבנו"), ותסלח לנו (רש"י: כנגד "סלח לנו") להיות גאולים (רש"י: כנגד גאולה), ורחקנו ממכאובינו, ודשננו בנאות ארצך (רש"י: כנגד ברכת השנים), ונפוצותינו מארבע תקבץ, והתועים על דעתך יִשָּפְטו (רש"י: כנגד "צדקה ומשפט"), ועל הרשעים תניף ידיך, וישמחו צדיקים בבנין עירך ובתיקון היכלך ובצמיחת קרן לדוד עבדך ובעריכת נר לבן ישי משיחך, טרם נקרא אתה תענה, ברוך אתה ה' שומע תפילה".<br>אמר רב ביבי בר אביי: כל השנה כולה מתפלל אדם "הביננו" חוץ מימות הגשמים, מפני שצריך לומר שאלה בברכת השנים. מתקיף לה מר זוטרא: ונכללה מכלל "ודשננו בנאות ארצך ותן טל ומטר"! - אתי לאטרודי (רש"י: לטעות).<br><br>לפי הירושלמי, כל השנה מתפלל אדם מעין שמונה עשרה, בין בימות הגשמים ובין בימות החמה. ואילו לפי הבבלי, מתפלל אדם מעין שמונה עשרה בימות החמה בלבד. ונראה לומר, שבבבל שלא שאלו בימות החמה טל בברכת השנים, וכשמתפלל מעין שמונה עשרה אינו שואל טל, אם יתפלל בימות הגשמים מעין שמונה עשרה, יבוא לטעות ולא ישאל גשם, אבל בארץ ישראל ששאלו בימות החמה טל בברכת השנים, וכשמתפלל מעין שמונה עשרה שואל טל, אם יתפלל בימות הגשמים מעין שמונה עשרה, ישאל גשם ולא יבוא לטעות.<br><br>ב<strong>ירושלמי ברכות</strong> ב,ג אמרו: רבי אחא בשם רבי יהושע בן לוי: אף מי שהתקין את התפילה הזאת, על הסדר התקינה, שלוש ברכות הראשונות ושלוש ברכות האחרונות שבחו של מקום, והאמצעיות צורכן של בריות: "חונינו דעה... רצה תשובתינו... סלח לנו... גואלינו... רפא חוליינו... ברך שנותינו... קבצינו... שופטינו בצדק... הכנע קמינו... צדקינו... בנה ביתך... שמע עתירתינו... רצינו בתוכו...".<br><br><strong>"הביננו"</strong><br>לפי הירושלמי ובנוסח ארץ ישראל לפי הגניזה ברכת דעת פותחת: "חנינו דעה...". בכתב יד אחד הברכה פותחת: "חנינו הביננו דעה...". גם בכמה כתבי יד עוד המילה "הביננו" נזכרת בברכה זו.<br><br><strong>"רצה תשובתנו"</strong><br>לפי הירושלמי ברכת תשובה פותחת: "רצה תשובתנו...". אך בנוסח ארץ ישראל לפי הגניזה הברכה כוללת רק פסוק. אפשר שבימי התלמוד הברכה פתחה: "רצה תשובתנו..." וסיימה בפסוק, ובדורות שלאחר התלמוד נתקצרה הברכה ולא נשארה פתיחתה.<br><br><strong>"סלח לנו"</strong><br>לפי הירושלמי ובנוסח ארץ ישראל לפי הגניזה ברכת סליחה פותחת: "סלח לנו...".<br><br><strong>"גאלנו"</strong><br>לפי הגניזה נוסח ברכת גאולה הוא: "ראה בעניינו וריבה ריבנו, וגאלנו מהרה למען שמך. ברוך אתה ה' גואל ישראל".<br><br><strong>"רפא חוליינו"</strong><br>בנוסח ארץ ישראל לפי הגניזה ברכת רפואה פותחת: "רפאנו ה' אלוהינו ממכאוב ליבנו... ברוך אתה ה' רופא חולי עמו ישראל". לפי פתיחת הברכה בירושלמי, אפשר שבחתימה היו אומרים: "רופא חֳולִי", ולא: "רופא חוֹלֵי".<br><br><strong>"ברך שנותינו"</strong><br>בנוסח ארץ ישראל לפי הגניזה ברכת השנים היא: "ברך עלינו ה' אלוהינו את השנה הזאת לטובה... ותן גשמי / טללי רצון על פני האדמה...". בכתב יד אחד יש נוסח מיוחד לקיץ, והוא כולל: "וברך שנתנו בטללי רצון".<br><br><strong>"כי מפוזרים אתה מקבץ"</strong><br>חתימת ברכת קיבוץ גלויות לפי הירושלמי: "מקבץ נדחי ישראל", ולפי הגניזה: "מקבץ נדחי עמו ישראל".<br><br><strong>"ותועים עליך לשפוט"</strong><br>ב<strong>בתי מדרשות</strong> חלק ב מדרש 'מניין' נאמר: ומניין ששאלת קיבוץ גלויות קרויה תפילה? - שנאמר: "תעו במדבר בישימון דרך" וגו' "ויצעקו אל ה'" (תהילים קז,ד-ו). ונקראו הגלויות תועים, שנאמר: "צאן אובדות היו עמי רועיהם התעום" (ירמיהו נ,ו).<br><br>לפי זה, המילה "תועים" קשורה לברכת קיבוץ גלויות, והלשון "ותועים עליך לשפוט" כוללת יחד את ברכת קיבוץ גלויות ואת ברכת המשפט (כמו הלשון בהמשך: "וישמחו כל חוסי בך בבנין עירך...", שכוללת שתי ברכות), אף על פי שכבר אמר כנגד ברכת קיבוץ גלויות: "כי מפוזרים אתה מקבץ".<br><br>בנוסח ארץ ישראל לפי הגניזה ברכת המשפט היא: "השיבה שופטינו כבראשונה ויועצינו כבתחילה, ומלוך עלינו אתה לבדך. ברוך אתה ה' אוהב המשפט". לפי הגניזה, תוכנה של ברכה זו שה' ישיב לנו את הסמכות השיפוטית שניטלה ממנו.<br>לפי הירושלמי, שאומרים בברכה זו: "שופטנו בצדק", תוכנה של ברכה זו שה' ישפוט אותנו בצדק. הכוונה בלשון: "ותועים עליך לשפוט" היא מעין תוכנה של ברכה זו לפי הירושלמי.<br><br><strong>"ועל הרשעים תשית ידיך"</strong><br>חתימת ברכת המינים לפי חלק מנוסחות הגניזה: "שובר רשעים ומכניע זדים".<br><br><strong>"וישמחו כל חוסי בך"</strong><br>חתימת ברכת הצדיקים ברוב כתבי היד של הגניזה: "משען ומבטח לצדיקים", ובמעט כתבי יד: "מבטח לצדיקים". יש משער, שכשכללו של גרים בשל צדיקים, חתמו: "משען לחוסים ומבטח לצדיקים", ואחר כך השמיטו את המילה "לחוסים".<br><br><strong>"בבנין עירך ובחידוש בית מקדשך"</strong><br>לפי הירושלמי ברכת בנין ירושלים כללה את המילים: "בנה ביתך". בנוסח ארץ ישראל לפי הגניזה הברכה סיימה במילים: "בנה ביתך ושכלל היכלך. ברוך אתה ה' אלוהי דוד בונה ירושלים". הרי שברכה זו מזכירה גם בקשה על בנין בית המקדש.<br><br><strong>"כי טרם נקרא אתה תענה"</strong><br>הנמקה זו אינה נזכרת בברכת תפילה בכתבי היד של הגניזה.<br><br><strong>"ברוך יי' כי שמע קול תחנוני"</strong><br>פסוק זה מתהילים סמוך לחתימת הברכה האמצעית של תפילה מעין שמונה עשרה משמש גם סמוך לחתימת הברכה האמצעית של תפילה קצרה לדעת אחרים (ירושלמי ברכות ד,ד).<br><br><strong>מעין שמונה עשרה דשמואל</strong><br>בתפילה שתים עשרה ברכות אמצעיות. בנוסחה של תפילה מעין שמונה עשרה לדעת שמואל, שש הלשונות שכנגד שש הברכות הראשונות מהברכות האמצעיות (דעה, תשובה, סליחה, גאולה, רפואה וברכת השנים) הן מילות הפתיחה של הברכות האלו, וזה הוא שאמר שמואל: "ראש כל ברכה וברכה", והלשונות שכנגד הברכות השניות מהברכות האמצעיות (קיבוץ גלויות, המינים, הצדיקים ובנין ירושלים) הן על פי מילות הסיום ומילות החתימה של הברכות האלו.<br><br>הנוסח של תפילה מעין שמונה עשרה שבירושלמי שונה מן הנוסח שבבבלי. אומנם שני הנוסחים בנויים על תוכן הברכות, אלא שבנוסח ארץ ישראל השתמשו במילים שנמצאות בברכות עצמן, ובבבל לא הקפידו על כך.</small><br>• • •
##### הלכה ג
(א)  <big><strong>משנה</strong></big><br><strong>רבי יהודה</strong> (בר אלעאי, מגדולי התנאים בדור הרביעי) <strong>אומר: לא היה צריך לומר זכרונות ושופרות</strong> – אין אומרים בתעניות זכרונות ושופרות כפי ששנינו במשנה הקודמת<strong>, אלא אומר תחתיהם</strong> (במקומם)<strong>: "רעב כי יהיה בארץ, דֶּבֶר כי יהיה" וגו'</strong> (מלכים א ח,לז) – במקום זכרונות אומר פסוקים מתפילת שלמה (פסוקים לז-מ שם הם תפילה על כל צרה שלא תבוא: רעב, דבר, שידפון, ירקון, ארבה, חסיל ומצור אויבים)<strong>, "אשר היה דבר יי' אל ירמיהו על דברי הבצרות"</strong> (ירמיהו יד,א) – במקום שופרות אומר פסוקים מפרשת הבצורת (פסוקים ב-ו שם הם תיאור הבצורת ותוצאותיה; פסוקים ז-ט שם הם תפילה ווידוי של העם על חטאיו ובקשת תשועה בעת צרה; ופסוקים יט-כב שם הם תפילה ווידוי נוספים של העם ופנייה אל ה' שיוריד להם גשם). לדעת רבי יהודה יש לומר בתענית ציבור פסוקים הקשורים לצרות שמתענים עליהן<strong>.</strong>
<strong>ואומר חותמיהם</strong> – אחר כל ברכה אומר את חתימתה, כמפורש במשניות הבאות (המילים "ואומר חותמיהם" אינן מדברי רבי יהודה, אלא הן מדברי סתם המשנה וממשיכות את תיאור התפילה)<strong>.</strong><br>• • •
(ב)  <big><strong>תלמוד</strong></big><br><small>לקטע הבא מקבילה בירושלמי ברכות א,ד.<br><br>במשנה הקודמת ובמשנתנו שנינו, שבברכות הנוספות שבתפילת התעניות אומר פסוקים, ואחר הברכות אומר את חתימותיהן.</small><br>
ואומרים: <strong>כל הברכות אחר חיתומיהן</strong> (ב"שרידי הירושלמי": חותמותיהן) – כל הברכות הולכות אחר חתימתן, ואם אמר את חתימת הברכה כתקנה, אף על פי שלא אמר את גוף הברכה שלפני החתימה כתקנה, יצא, שעיקר הברכה היא החתימה<strong>, ואין אומרים ברכה פסוק</strong> – אין מזכירים בגוף הברכה פסוק בלבד וחותמים בברכה, שאין זה טופס (נוסח, צורה קבועה) של ברכה, שנראה כקורא פסוק ומברך אחריו<strong>.</strong><br>
<strong>התיב</strong> – השיב (הקשה על מימרה זו) <strong>רבי יצחק בר אלעזר קומי</strong> – לפני <strong>רבי יוסה</strong> (אמוראים ארץ ישראלים בדור הרביעי)<strong>: מכיון דו</strong> (=דהוא) <strong>אמר</strong> – מכיון שהוא (בעל המימרה) אמר: כל הברכות <strong>אחר חותמותיהן,</strong> אם כן, <strong>ויאמר</strong> (במקבילה: יאמר) <strong>ברכה פסוק!</strong> – מה לי שאומר בגוף הברכה פסוק בלבד, והלא חותם בברכה, ומכיון שהכל הולך אחר החתימה, הרי זו ברכה, ומדוע אמר בעל המימרה שאין אומרים ברכה פסוק? נמצא ששני חלקי המימרה סותרים זה את זה.
<strong>אמרין</strong> (צריך לומר כמו בכתב יד רומא לברכות: <strong>אמר</strong> (רבי יוסי)) – על רבי יצחק בר אלעזר שהקשה לפניו קושיה זו)<strong>: חכם</strong> (ב"שרידי הירושלמי": חכים) <strong>הוא</strong> (במקבילה: חכימי. וצריך לומר שם: חכימו = חכים הוא) <strong>הדין טלייא?!</strong> – וכי חכם הוא הצעיר הזה (רבי יצחק בר אלעזר, שהקשה על המימרה: כל הברכות אחר חותמותיהן)?! <strong>דהוא סבור</strong> (סבורא)<strong>!</strong> – שהרי הוא חריף ומפולפל! (ומשום כך הקשה על המימרה, אך הוא לא למד ולא שימש חכמים, ואינו יודע את הפירוש הנכון של המימרה, שאילו היה יודע, לא היה מקשה)<strong>.</strong><br>
<strong>מהו</strong> (מה הוא) <strong>אחר חותמותיהן?</strong> – מה הוא פירוש המימרה: כל הברכות אחר חותמותיהן? <strong>- שאם היה עומד בשחרית</strong> – בברכות שלפני קריאת שמע או שלאחריה, <strong>והזכיר של ערבית</strong> – ואמר כל גוף הברכה בנוסח של ערבית, <strong>וחזר וחתם בשל שחרית</strong> – שאמר את חתימת הברכה כתקנה<strong>, יצא</strong> – שהכל הולך אחר החתימה. בכגון זה, שאמר טופס של ברכה, אף על פי שלא אמר את הנוסח שהיה צריך לומר, יצא, כיון שאמר את חתימת הברכה כתקנה. אבל אם אמר פסוק, שאין זה טופס של ברכה, מה יועיל לו שחותם בברכה. ולכן קושייתו של רבי יצחק בר אלעזר אינה קושיה כלל<strong>.</strong><br><br><small><strong>כל הברכות אחר חותמותיהן</strong><br>ב<strong>בבלי ברכות</strong> יב,א אמרו: שחרית, פתח ב"יוצר אור" וסיים ב"מעריב ערבים" - לא יצא, פתח ב"מעריב ערבים" וסיים ב"יוצר אור" - יצא; ערבית, פתח ב"מעריב ערבים" וסיים ב"יוצר אור" - לא יצא, פתח ב"יוצר אור" וסיים ב"מעריב ערבים" - יצא. כללו של דבר: הכל הולך אחר החיתום.<br><br>וב<strong>אוצר המדרשים</strong> עמוד שד וב<strong>בתי מדרשות</strong> חלק ב מדרש 'מניין' נאמר: מניין שכל הברכות הולכות אחר חתימתן? - שנאמר: "ואברכהו גם ברוך יהיה" (בראשית כז,לג).<br><br><strong>חכים הוא?!</strong><br>ב<strong>ירושלמי נזיר</strong> ז,ב אמר רבי יוסי (על זקן ששאל): חכים הוא ההן סבא?! דלא חכים מישאל!<br><br>הרי שסגנונו של רבי יוסי לומר כך על מי ששאל שאלה שלא היה צריך לשאול.<br><br><strong>סבור</strong><br>ב<strong>ירושלמי פאה</strong> ב,ו ו<strong>חגיגה</strong> א,ח אמרו: רבי חנניה בשם שמואל: אין למדים (הלכה למעשה) מן ההורייה (ההוראה שהורה חכם לרבים). הכל מודים שאין למדים מן המעשה (שעשה חכם). - אמר ליה רבי מנא: הדא דתימר (זה שאתה אומר, שאין למדים) - בההוא דלא סבר (בתלמיד הזה שאינו מבין), ברם בההוא דסבר - עבד (אבל בתלמיד הזה שהוא מבין - עושה על סמך החכם). - אמר ליה: בין סבר בין לא סבר - בהוא דפליג (בין שהוא מבין בין שאינו מבין - לא יעשה על סמך החכם, שמא יבוא לידי טעות, אם בזה הדבר חלקו, שיש בו מחלוקת), ברם בהוא דלא פליג - בין סבר בין לא סבר עבד (אבל בזה שלא חלקו, בין שהוא מבין בין שאינו מבין - יעשה על סמך החכם).<br><br>וב<strong>ירושלמי שבת</strong> ג,ד אמרו: ולא התירו הבאת לונטיות (מגבות). ומי התיר הבאת לונטיות? - רבי חנינה בן עקביה, דתני: רבי חנינה בן עקיבה התיר הבאת לונטיות. תמן תנינן (משנה שבת כב,ה): הרוחץ (בשבת) במערה או במי טיבריא מסתפג (מנגב את גופו) אפילו בעשר לונטיות (שמנגב בהן בזו אחר זו), ולא יביאם בידו (לביתו, גזרה שמא יבוא לסחטן). שמואל אמר: מה יעביד הדין <strong>סבורא</strong> דלא יליף ולא שמיש? (שאף על פי שהתלמיד הזה חריף, כיון שלא למד ולא שימש חכמים, ילמד מן המשנה שלא התירו הבאת לונטיות, ויבוא לידי טעות, שהרי לבסוף התירו הבאת לונטיות) והדא מתניתא קודם עד שלא התירו הבאת לונטיות.<br><br>"ירושלמי כפשוטו": לדעת רבי חנניה (ירושלמי פאה), שיטת שמואל היא, שאפילו התלמיד הוא סבור, אין לו רשות ללמוד מן ההורייה, ובוודאי למד זה רבי חנניה מדברי שמואל עצמו. ויש לשער שהביא שמואל דוגמה וראיה לדבריו ממשנת שבת, ואמר: "מה יעביד הדין סבורא דלא יליף ולא שמיש? והדא מתניתא" וכו', שאין להורות הלכה מן המשנה בלא לימוד ובלא שימוש חכמים, אף אם הוא סבורא.<br><br>המילה "סבורא" נזכרת גם בירושלמי קידושין ג,ב.<br>המילה "סביר" היא המילה המקבילה בבבלי הוריות ב,ב.</small><br>
<strong>אמר רבי אחא</strong> (אמורא ארץ ישראלי בדור הרביעי)<strong>: כל הברכות מעין חותמותיהן</strong> – כל הברכות כולן צריך שיאמר מעין (דומה ל)חתימתן בסופן סמוך לחתימתן, כדי להבליט את הקשר בין החתימה לברכה<strong>.</strong><br><br><small>ב<strong>בבלי פסחים</strong> קד,א אמרו: אמר רב יהודה אמר שמואל: כל הברכות כולן צריך שיאמר מעין חתימתן סמוך לחתימתן.</small><br>• • •<br><strong>ואילין דאמרין</strong> – ואלה שאומרים (בברכת קדושה, הברכה השלישית מהברכות הראשונות שבתפילה)<strong>: "צהלי ורוני יושבת ציון כי גדול בקרבך קדוש ישראל"</strong> (ישעיהו יב,ו) – שאומרים פסוק זה סמוך לחתימת הברכה וחותמים<strong>, אין בו משום ברכה פסוק</strong> – שכשאומרים ברכה ומוסיפים פסוק מעין חתימת הברכה סמוך לחתימה, ברכה כתקנה היא<strong>.</strong><br><br><small><strong>ברכת קדושה</strong><br>בכתבי היד של הגניזה יש שלוש נוסחים לברכת קדושה, ואין ברור אילו מהם נוסחי ארץ ישראל. בכתב יד אחד נמצא בסיומה של ברכת קדושה נוסח זה: "...צהלי ורוני יושבת ציון כי גדול בקרבך קדוש ישראל. ואתה קדוש יושב תהילות ישראל. ברוך אתה ה' האל הקדוש". הרי שהוסיפו שני פסוקים לגוף הברכה סמוך לחתימה. בכתב יד אחר הוסיפו את הפסוק "צהלי ורוני" לבדו סמוך לחתימה. לנוסח זה נתכוונו בירושלמי כאן.<br><br><strong>ברכת תשובה</strong><br>נוסח ארץ ישראל לפי הגניזה: "השיבנו ה' אליך ונשובה, חדש ימינו כקדם. ברוך אתה ה' הרוצה בתשובה". הרי שהברכה כוללת רק פסוק. נוסח זה מעורר בעיה, שכן אין לומר ברכה פסוק. אפשר שבימי התלמוד הברכה פתחה: "רצה תשובתנו..." וסיימה בפסוק, ובדורות שלאחר התלמוד נתקצרה הברכה ולא נשארה פתיחתה.<br><br>אף בברכות הנוספות שבתפילת התעניות אין אומר פסוקים בלבד, אלא מוסיף אותם לנוסח הברכות, משום שאין אומר ברכה פסוק.<br>בברכות רבות בנוסח ארץ ישראל פסוק קודם לחתימת הברכה, כפי שמצאנו בהלכה הקודמת.<br>• • •<br>לאחר שתיארו המשניות הקודמות את הברכות הנוספות בתפילה, המשניות הבאות מתארות את סופה וחתימתה של כל ברכה.</small>
##### הלכה ד
(א)  <big><strong>משנה</strong></big><br><strong>על הראשונה הוא</strong> (שליח הציבור) <strong>אומר</strong> – בברכת גאולה שבתפילה, שבה הוא מתחיל להאריך ולהוסיף תחנונים, הרי הוא אומר בחתימתה<strong>: "מי</strong> (הוא ה') <strong>שענה את אברהם אבינו בהר המוריה</strong> – שלאחר שנאמר לאברהם להוריד את יצחק מהמזבח, עמד אברהם אבינו בתפילה לפני הקב"ה ואמר לפניו, שכשיחטאו בניו ויבואו לידי צרה, יזכור להם עקדת יצחק וירחם עליהם (כמו שמובא להלן)<strong>, הוא יענה אתכם וישמע בקול צעקתכם ביום הזה. ברוך אתה יי' גואל ישראל"</strong> – ואף על פי שאין ברכה זו ממנין שש הברכות הנוספות, מכל מקום הואיל ומתחיל בה להאריך, מתחילה המשנה למנות בה את החתימות של הברכות וקוראת אותה "ראשונה"<strong>.</strong><br>• • •
(ב)  <big><strong>תלמוד</strong></big><br>שואלים (על דברי המשנה): <strong>ולא יצחק נגאל?</strong> – וכי לא יצחק הוא שנגאל בהר המוריה, שלא מת, כשנעקד על גבי המזבח? ומכיון שכן, היה צריך לומר בחתימת הברכה הראשונה שבתפילת התעניות: "ברוך אתה ה' גואל יצחק" (במקום החתימה הרגילה של ברכת גאולה: "גואל ישראל"), שהואיל והוא אומר בחתימת ברכה זו: "מי שענה את אברהם אבינו בהר המוריה", צריך לומר מעין זה בחתימה.
ומשיבים: (ב"שרידי הירושלמי": אלא) <strong>מכיון שנגאל יצחק, כמי</strong> (ב"שרידי הירושלמי": כמו) <strong>שנגאלו כל ישראל</strong> – ישראל הם בניו של יצחק, ולכן כשנגאל יצחק, הרי זה כמו שנגאלו כל ישראל, כי אם לא היה נגאל יצחק, הרי לא היה קיים עם ישראל בכלל, נמצא שגאולתו של יצחק היא גאולתם של כל ישראל, ולכן אומר בחתימת הברכה הראשונה שבתפילת התעניות: "גואל ישראל"<strong>.</strong><br><br><small>כיון שכל ישראל נגאלו בהר המוריה, לכן בברכה שהוא אומר בחתימתה: "גואל ישראל", הוא אומר סמוך לחתימתה: "מי שענה את אברהם אבינו בהר המוריה", שכן כל הברכות כולן צריך שיאמר מעין חתימתן סמוך לחתימתן.</small><br>• • •<br>
במשנה נזכר, שה' ענה את אברהם בהר המוריה. מה התפלל אברהם אל ה' בהר המוריה, ומה ענה אותו ה'? - מביאים שלושה מאמרים בענין זה:
<strong>רבי ביבי אבא</strong> (ב"שרידי הירושלמי": רבי ביבי רובה. - אמורא ארץ ישראלי בדור השלישי) אמר <strong>בשם רבי יוחנן</strong> (גדול אמוראי ארץ ישראל בדור השני)<strong>: אמר</strong> אבינו <strong>אברהם לפני הקב"ה</strong> – לאחר שנאמר לאברהם להוריד את יצחק מהמזבח<strong>: רבון העולמים</strong> (הקב"ה)<strong>, גלוי וידוע לפניך, שבשעה שאמרת לי להעלות את יצחק בני</strong> על גבי המזבח<strong>, היה לי מה להשיב</strong> – כדי למנוע את שחיטת בני, <strong>ולומר לפניך: אתמול</strong> (לפני זמן) <strong>אמרת לי "כי ביצחק יקרא לך זרע"</strong> (בראשית כא,יב) – רק בניו של יצחק ייקראו על שמו של אברהם<strong>, ועכשיו את</strong> (אתה) <strong>אומר</strong> לי <strong>"והעלהו</strong> (את יצחק) <strong>שם לעולה"</strong> (בראשית כב,ב) – לשחוט אותו, ואם כן, איך יקוים "כי ביצחק ייקרא לך זרע"<strong>?!</strong> אין הדברים הללו אלא דברים של תימה. ו<strong>חס ושלום לא עשיתי כן</strong> (כך) – לא השבתי לך<strong>, אלא כבשתי את יצרי</strong> – התגברתי על רצוני להשיב לך, <strong>ועשיתי רצונך</strong> – קיימתי את דבריך<strong>.</strong> כשם שהיה לי להשיבך, ולא השבתיך, <strong>כן יהי רצון</strong> (הלואי) <strong>מלפניך יי' אלהיי, שבשעה שיהיו בניו של יצחק בני נכנסים לידי</strong> (למצב של) <strong>צרה</strong> – מפני שיהיו חוטאים ועושים עברות ומעשים רעים, <strong>ואין להם מי</strong> ש<strong>ילמד עליהם סניגוריא</strong> (ילמד עליהם זכות, יטען לטובתם)<strong>, אתה תהא</strong> (תהיה) <strong>מלמד עליהם סניגוריא,</strong> ותתגבר על כעסך, ולא תפרע מהם על שחטאו לך, אלא תזכור עקדתו של יצחק ותרחם עליהם, וזה הוא שנאמר: <strong>"</strong>ויקרא אברהם שם המקום ההוא <strong>יי' יראה"</strong> (בראשית כב,יד) <strong>- את</strong> (אתה) תהיה <strong>נזכר להם עקידתו של יצחק אביהם ומתמלא עליהם רחמים</strong> – שאמר אברהם, שבשעה שיהיו בניו של יצחק בצרה, יראה ה' את המקום שבו עקד את יצחק, ויזכור ה' להם את עקדת יצחק, וירחם עליהם<strong>.</strong><br><br><small>ב<strong>בראשית רבה</strong> נו,י נאמר: "ויקרא אברהם שם המקום ההוא יי' יראה" - רבי ביבי רבה בשם רבי יוחנן: אמר לפניו: ריבון כל העולמים, בשעה שאמרת לי "קח נא את בנך את יחידך" (בראשית כב,ב), היה לי להשיב: אתמול אמרת לי "כי ביצחק ייקרא לך זרע" (בראשית כא,יב), ועכשיו את אומר לי "קח נא את בנך", חס ושלום לא עשיתי כן, אלא כבשתי רחמיי לעשות רצונך, כן יהי רצון מלפניך יי' אלהינו, בשעה שיהיו בניו של יצחק באים לידי צרה, תזכור להם אותה העקדה ותתמלא עליהם רחמים.<br><br>וב<strong>ויקרא רבה</strong> כט,ט נאמר: רבי ביבי בר אבא בשם רבי יוחנן אמר: עמד אברהם אבינו בתפילה ותחנונים לפני הקב"ה ואמר לפניו: ריבונו של עולם, גלוי וידוע לפניך, שבשעה שאמרת לי "קח נא את בנך את יחידך", היה בליבי מה להשיבך והיה בליבי מה לומר: אתמול אמרת לי "כי ביצחק ייקרא לך זרע", ועכשיו אתה אומר לי "והעלהו שם לעולה". אלא כשם שהיה לי מה להשיבך וכבשתי את יצרי ולא השיבותיך, כך כשיהיו בניו של יצחק באים לידי עברות ומעשים רעים, תהא מזכיר להם עקדת יצחק אביהם, ועמוד מכיסא הדין לכיסא רחמים ותתמלא עליהם רחמים ותרחם עליהם ותהפוך להם מידת הדין למידת רחמים.<br><br>וב<strong>ויקרא רבה</strong> (מרגליות) כט,ט נאמר: רבי ביבי בר אבא בשם רבי יוחנן: אמר אברהם לפני הקב"ה: ריבון העולמים, גלוי וידוע לפני כסא כבודך, שבשעה שאמרת לי "קח נא את בנך את יחידך אשר אהבת את יצחק" (בראשית כב,ב), היה לי להשיבך ולומר לך: אתמול אמרת לי "כי ביצחק ייקרא לך זרע" (בראשית כא,יב), והיום אתה אומר לי "קח נא את בנך את יחידך", אלא כשם שהיה לי להשיבך ולא השבתיך, כך בשעה שבניו של יצחק באים לידי עברות ומעשים רעים, תזכור להם עקדתו של יצחק אביהם ותכפר להם.<br><br>וב<strong>פסיקתא דרב כהנא</strong> כג,ט נאמר: אמר רבי ביבה רבה בשם רבי יוחנן: אמר אבינו אברהם לפני הקב"ה: ריבון העולמים, גלוי וידוע היה לפניך, שבשעה שאמרת לי "קח נא את בנך את יחידך" וגו' (בראשית כב,ב), היה בליבי מה להשיבך ולומר לך: אתמול אמרת לי "כי ביצחק ייקרא לך זרע" (בראשית כא,יב), ועכשיו אתה אומר לי "קח נא את בנך", אלא כשם שהיה בליבי להשיבך וכבשתי את יצרי ולא השבתיך, כך בשעה שיהיו בניו של יצחק באים לידי עברות ומעשים רעים, תהא נזכר להם עקדת אביהם ומתמלא עליהם רחמים ומרחם עליהם והופך להם מידת הדין למידת רחמים.<br><br>וב<strong>פסיקתא רבתי</strong> פרשה מ נאמר: אמר רבי ירמיה: אמר לו: ריבונו של עולם, גלוי היה לפניך, שהיה לי מה להשיבך כשאמרת לי לקרב את יצחק, אילו השבתי אותך לא היה לך מה להשיבני, שהייתי אומר לך: אתמול אמרת לי "כי ביצחק ייקרא לך זרע" (בראשית כא,יב), ועכשיו אתה אומר לי לשוחטו, ולא השבתי אותך אלא עשיתי עצמי כאילם וכחרש. כשיהיו בניו של יצחק נידונים לפניך ביום זה (בראש השנה), ואפילו יש להם כמה קטגורים מקטרגים אותם, כשם שדממתי ולא השיבותיך, כך אתה לא תשים להם (לא תשים ליבך לדברי המקטרגים).<br><br>וב<strong>אגדת בראשית</strong> פרק לח נאמר: "וכהשחית (המלאך) ראה ה' ויינחם על הרעה" (דברי הימים א כא,טו), מה עשה המלאך?... - רבי נחמיה אומר: הלך לו המלאך וישב לו בהר המוריה, ואמר לפניו: ריבונו של עולם, אברהם אביהם כבש רחמיו לעשות רצונך בעולם הזה. לא כך אמר לפניך: "ויקרא אברהם שם המקום ההוא ה' יראה" (בראשית כד,יד), כשם שהיה לי להשיב לפניך ולומר: אתמול אמרת לי "כי ביצחק ייקרא לך זרע" (בראשית כא,יב), ועכשיו אתה אומר "קח נא" וגו' (בראשית כב,ב), היה לי זכות להשיב לפניך ולא אמרתי כלום, אלא עשיתי עצמי כאילם ועשיתי רצונך, כך כל זמן שיהיו בני חוטאים לפניך ויש לך זכות על שחטאו לך, שתהא מכבש את חמתך, ולא תפרע מהם, אלא שתהא זוכר עקדתו של יצחק ומרחם עליהם. אמר לו המלאך: ולא כך התנית עימו, ועכשיו אתה מכלה אותן?! שנאמר: "ראה ה' ויינחם על הרעה" - מה ראה, עקדתו של יצחק ראה, ונתרחם עליהם.<br><br>וב<strong>מדרש תהילים</strong> כט,א נאמר: "ויקרא אברהם שם המקום ההוא ה' יראה" (בראשית כב,יד) - מהו "יראה"? - אמר לו: ה', ראה מה יש לי להשיב. אתמול אמרת לי "כי ביצחק ייקרא לך זרע" (בראשית כא,יב), ועכשיו אמרת לי "קח נא את בנך את יחידך אשר אהבת" (בראשית כב,ב). (וכי) לא היה לי להשיבך ולומר לך: "ואת בריתי אקים את יצחק" (בראשית יז,כא) - היכן היא הברית? אלא כשם שהיה לי להשיבך ולא השיבותיך, כך כשיבואו בניי לידי עברות, זכור להם זו השעה ותישא להם פנים.<br><br>וב<strong>שכל טוב</strong> בראשית פרק כב נאמר: "ויקרא אברהם שם המקום ההוא ה' יראה" - גלוי לפניך שהיה לי מה להשיב, וכבשתי רחמי לעשות רצונך, כן יהי רצון מלפניך שיכבשו רחמיך את כעסך על בני ועל דורותיהם.<br><br>המאמר בירושלמי כאן הוא הרכבה של המאמרים המקבילים במדרשים הללו.</small><br>• • •<br><strong>מה כתיב בתריה</strong> – מה כתוב אחריו (וב"שרידי הירושלמי": <strong>כתיב</strong>)<strong>: "וישא אברהם את עיניו וירא והנה איל אַחַר נאחז בסבך בקרניו"</strong> (בראשית כב,יג)<strong>. מהו</strong> (מה הוא) <strong>"אחר"?</strong> – מה פירוש המילה הזו? (שקשה לפרשה בלשון הכתוב) <strong>- אמר רבי יודה בירבי סימון</strong> (רבי יהודה בר פזי, אמורא ארץ ישראלי בדור השלישי והרביעי)<strong>: [אמר הקב"ה לאבינו אברהם: אברהם,</strong> (מילים אלו נוספו על פי "שרידי הירושלמי")<strong>] אחר כל הדורות</strong> – באחרית הימים, <strong>עתידין בניך ליאחז בעונות ולהסתבך בצרות</strong> – כעונש על עוונותיהם, וזה הוא שכתוב: "וירא והנה איל" - שראה אברהם בשעת העקדה מה שיקרה את בניו באחרית הימים, והאיל אלו ישראל, "אחר נאחז בסבך" - אחר כל הדורות ישראל נאחזים בעברות ומסתבכים בצרות<strong>, וסופן</strong> – ועתידים בניך <strong>להיגאל בקרניו של</strong> ה<strong>איל הזה</strong> – וזה הוא שכתוב: "בקרניו"<strong>,</strong> (ב"שרידי הירושלמי" נוסף: הדא הוא דכתיב -) זה הוא שכתוב (בענין הגאולה העתידה): <strong>"ויי' אלהים בשופר יתקע והלך בסערות תימן"</strong> (זכריה ט,יד) – לעתיד לבוא יתקע ה' באותו שופר של איל זה, ולכן נאמר: "בַּשופר" - בה"א היידוע המובלעת בבי"ת<strong>.</strong>
(ג)  <strong>רבי חונה</strong> (רבי הונא, אמורא ארץ ישראלי בדור הרביעי) אמר <strong>בשם רבי חיננה בר יצחק</strong> (אמורא ארץ ישראלי בדור השלישי)<strong>: כל אותו היום היה</strong> אבינו <strong>אברהם רואה את האיל נאחז באילן זה</strong> – ומסתבך בו, <strong>וניתור</strong> – משתחרר מהאילן, <strong>ויוצא,</strong> ואחר כך <strong>נאחז בחורש</strong> (ענף) <strong>זה וניתור ויוצא,</strong> ואחר כך <strong>נאחז בסבך זה וניתור ויוצא</strong> – וזה הוא שכתוב: "וירא והנה איל אחר נאחז בסבך" - האיל נאחז באילן ובחורש, ו"אחר (אחר כך) נאחז בסבך" (הגרסה ב"שרידי הירושלמי": רואה את האיל, נאחז בסבך זה וניתור ויוצא, נאחז בחורש זה וניתור ויוצא)<strong>. אמר לו הקב"ה: אברהם, כך עתידין בניך</strong> להיות <strong>נאחזים בעונות</strong> (צריך לומר כמו במקבילות במדרשים: נאחזים <strong>באומות</strong>. ב"שרידי הירושלמי" אין המילה 'בעוונות') <strong>ומסתבכין במלכיות</strong> – שיהיו משתעבדים למלכות אחת ומשתחררים ממנה, ואחר כך משתעבדים למלכות אחרת ומשתחררים ממנה<strong>,</strong> וכך נמשכים ממלכות למלכות, <strong>מבבל למדי, ממדי ליון, ומיון לאדום</strong> – אלו ארבע מלכויות שעתידים לשעבד את ישראל<strong>. אמר</strong> (אברהם) <strong>לפניו: רבון העולמים,</strong> יהיה <strong>כן לעולם? - אמר ליה</strong> (ב"שרידי הירושלמי" נוסף: לא) – אמר לו (הקב"ה)<strong>:</strong> לא יהיה כן לעולם, <strong>וסופן</strong> – ועתידים בניך <strong>להיגאל</strong> מאדום <strong>בקרניו של</strong> ה<strong>איל הזה</strong> – וזה הוא שכתוב: "בקרניו"<strong>,</strong> (ב"שרידי הירושלמי" נוסף: הדא הוא דכתיב -) זה הוא שכתוב (בענין הגאולה העתידה): <strong>"ויי' אלהים בשופר יתקע והלך בסערות תימן"</strong> (זכריה ט,יד) – לעתיד לבוא יתקע ה' באותו שופר של איל זה, ויילחם בסערה בתימן, היא אדום, להושיע את ישראל ממנה<strong>.</strong><br><br><small>ב<strong>בראשית רבה</strong> נו,ט נאמר: "ויישא אברהם את עיניו וירא והנה איל אחר" וגו' - מהו אחר? - אמר רבי יודה ברבי סימון: אחר כל הדורות, ישראל נאחזים בעברות ומסתבכים בצרות, וסופם להיגאל בקרניו של איל, הדא הוא דכתיב: "ויי' אלוהים בשופר יתקע" וגו' (זכריה ט,יד).<br>רבי אבא בר רב פפי רבי יהושע דסיכנין בשם רבי לוי: לפי שהיה אבינו אברהם רואה את האיל ניתש (נעקר) מן החורש הזה והולך ומסתבך בחורש אחר. אמר לו הקב"ה: כך בניך עתידים להסתבך ממלכות למלכות, מבבל למדי, וממדי ליוון, ומיוון לאדום, וסופם להיגאל בקרניו של איל, הדא הוא דכתיב: "ויי' אלוהים בשופר יתקע" וגו' "יי' צבאות יגן עליהם" (זכריה ט,יד-טו).<br><br>וב<strong>ויקרא רבה</strong> כט,י נאמר: "ויישא אברהם את עיניו וירא והנה איל אחר נאחז בסבך בקרניו" - מלמד שהראה הקב"ה לאברהם אבינו את האיל ניתש מחורש זה ונסבך בחורש אחר. אמר הקב"ה לאברהם: כך עתידים בניך להיות נאחזים בעוונות ונסבכים בצרות, וסופם ליגאל בקרניו של איל, הדא הוא דכתיב: "וה' אלוהים בשופר יתקע" (זכריה ט).<br>אמר רבי הונא ברבי יצחק: מלמד שהראה הקב"ה לאברהם את האיל ניתש מחורש זה ונסבך בחורש זה. אמר הקב"ה לאברהם: כך עתידים בניך להיות נאחזים באומות ונסבכים בצרות ונמשכים ממלכות למלכות, מבבל למדי, ממדי ליוון, ומיוון לאדום, וסופם ליגאל בקרניו של איל, הדא הוא דכתיב: "וה' עליהם ייראה ויצא כברק חיצו" (זכריה ט).<br><br>וב<strong>ויקרא רבה</strong> (מרגליות) כט,י נאמר: רבי יהודה בר רבי סימון בשם רבי יהושע בן לוי: כתיב: "ויישא אברהם את עיניו וירא והנה איל" (בראשית כב,יג), מלמד שהראהו הקב"ה לאברהם את האיל ניתש מחורש זה ונסבך בחורש אחר, ניתש מחורש זה ונסבך בחורש אחר. אמר לו: כך יהיו בניך נאחזים באומות ומסתבכים במלכויות, וסופם ליגאל בקרניו של איל, הדא הוא דכתיב: "והיה ביום ההוא ייתקע בשופר גדול" (ישעיהו כז,יג).<br>רבי אבא בריה דרב פפי ורבי יהושע דסיכני בשם רבי לוי: כתיב: "ויישא אברהם את עיניו וירא והנה איל אחר נאחז בסבך בקרניו" (בראשית כב,יג), מלמד שהראהו הקב"ה לאברהם אבינו את האיל ניתש מחורש זה ונסבך בחורש אחר, ניתש מחורש זה ונסבך בחורש אחר. אמר לו: כך יהיו בניך נאחזים בעוונות ומסתבכים בצרות, וסופם ליגאל בקרניו של איל, הדא הוא דכתיב: "ויי' עליהם ייראה ויצא כברק חיצו ויי' אלוהים בשופר יתקע והלך בסערות תימן. יי' צבאות יגן עליהם" (זכריה ט,יד-טו).<br><br>וב<strong>פסיקתא דרב כהנא</strong> כג,י נאמר: "ויישא אברהם את עיניו" (בראשית כב,יג) - אמר רבי יודן: מלמד שהראה הקב"ה לאבינו אברהם את האיל ניטש (נעזב) מחורש זה ונסבך בחורש אחר. אמר לו הקב"ה: אברהם, כך עתידים בניך להיות נאחזים בעוונות ונסבכים בצרות, וסופם להיגאל בקרניו של איל, "ויי' עליהם ייראה ויצא כברק חיצו ויי' אלוהים בשופר יתקע" (זכריה ט,יד).<br>אמר רבי חנינה: מלמד שהראה הקב"ה לאברהם את האיל ניטש מחורש זה ונסבך בחורש אחר. אמר לו הקב"ה: אברהם, כך עתידים בניך להיות נאחזים באומות ונסבכים במלכויות ונמשכים ממלכות למלכות, מבבל למדי, וממדי ליוון, ומיוון לאדום, וסופם להיגאל בקרניו של איל, "ויי' עליהם ייראה" וגו' (זכריה ט,יד).<br><br>וב<strong>שכל טוב</strong> בראשית פרק כב נאמר: "וירא והנה איל" - רבי יהושע דסכנין בשם רבי לוי אמר: לפי שהיה רואה אברהם שהאיל ניתוש מחורש זה לחורש אחר ונסבך. אמר לו הקב"ה: כך עתידים בניך להסתבך במלכויות, מבבל למדי, וממדי ליוון, ומיוון לאדום, ומאדום עתידים להיגאל בתקיעת שופר, שנאמר: "ביום ההוא ייתקע בשופר גדול ובאו האובדים בארץ אשור" וגו' (ישעיהו כז,יג).<br><br>במקורות השונים הדברים באים בשינוי שמות האמוראים ובהיפוך סדר המאמרים.<br><br><strong>מה כתיב בתריה</strong><br>בבראשית רבה ובשכל טוב דרשו את הכתובים בפרשת העקדה על הסדר, ולכן תחילה דרשו את הכתוב: "ויישא אברהם את עיניו וירא והנה איל" (בראשית כב,יג), ואחר כך דרשו את הכתוב: "ויקרא אברהם שם המקום ההוא ה' יראה" (בראשית כב,יד). ואילו בויקרא רבה ובפסיקתא דרב כהנא, שלא דרשו את הכתובים בפרשת העקדה, באו הדרשות בסדר הפוך מסדרן בבראשית רבה. בויקרא רבה ובפסיקתא דרב כהנא לא הזכירו במאמר הראשון את הכתוב "ה' יראה" (בראשית כב,יד).<br><br>גם בירושלמי כאן באו הדרשות בסדר הפוך מסדרן בבראשית רבה, כמו בויקרא רבה ובפסיקתא דרב כהנא. ואף שכאן הזכירו בסוף המאמר הראשון את הכתוב "ה' יראה" (בראשית כב,יד), אמרו כאן בראש המאמר השני: מה כתיב בתריה: "ויישא אברהם את עיניו וירא והנה איל" (בראשית כב,יג), משום שהכתוב הזה בא אחר הכתוב: "והעלהו שם לעולה" (בראשית כב,ב) שנזכר בכל המקורות במאמר הראשון.<br><br><strong>סופם להיגאל בקרניו של איל</strong><br>ב<strong>מדרש אגדה בראשית</strong> כב,יג נאמר: בזמן שישראל נאחזים בסבך המלכויות, עתיד לפדותם בקרניו של איל, שנאמר: "והיה ביום ההוא ייתקע בשופר גדול" (ישעיהו כז,יג). שני קרנות היו לו לאיל, באחד מהם תקע ביום שנתן תורה לישראל, שנאמר: "ויהי קול השופר" (שמות יט,יט), וקרן הימין עתיד הקב"ה לתקוע בו לקיבוץ הגלויות, לכך קראו גדול, לפי שהוא של ימין.<br><br>וב<strong>פרקי דרבי אליעזר</strong> פרק ל נאמר: קרניו של איל, של שמאל תקע בו בהר סיני, שנאמר: "ויהי במשוך בקרן היובל", ושל ימין שהוא גדול משל שמאל הוא עתיד לתקוע בו לעתיד לבוא, שנאמר: "והיה ביום ההוא ייתקע בשופר גדול".<br><br><strong>על הראשונה הוא אומר</strong><br>כיון שעתידים ישראל להיגאל בקרניו של האיל הזה שראה אברהם בהר המוריה, לכן בברכה שהוא אומר בחתימתה: "גואל ישראל", הוא אומר סמוך לחתימתה: "מי שענה את אברהם אבינו בהר המוריה", שכן כל הברכות כולן צריך שיאמר מעין חתימתן סמוך לחתימתן. זה טעם נוסף לטעם שנאמר לעיל: "כמי שנגאלו כל ישראל".</small><br>• • •
##### הלכה ה
(א)  <big><strong>משנה</strong></big><br><strong>על השנייה</strong> – בחתימה השנייה, שהוא חותם בה את ברכת זכרונות, <strong>הוא</strong> (שליח הציבור) <strong>אומר: "מי שענה את אבותיכם על</strong> (אצל) <strong>ים סוף</strong> – כשרדפו מצרים אחרי בני ישראל והשיגו אותם אצל הים, צעקו (התפללו) בני ישראל אל ה' (שמות יד,י), וה' קרע להם את הים והעבירם בתוכו והטביע את המצרים<strong>, הוא יענה אתכם וישמע בקול צעקתכם היום הזה. ברוך אתה יי' זוכר הנשכחות</strong> (דברים שנשכחו ואינם זכורים עוד)<strong>".</strong><br>• • •
(ב)  <strong>ארבע כיתים</strong> (כיתות, קבוצות) <strong>נעשו אבותינו</strong> – ישראל נחלקו לארבע כיתות, <strong>על הים</strong> (אצל ים סוף) – כשרדפו מצרים אחרי בני ישראל והשיגו אותם<strong>.</strong> כת <strong>אחת אומרת: נ</strong>י<strong>פול לים</strong> – נטביע עצמנו בים<strong>, ואחת אומרת: נחזור למצרים</strong> – ונשתעבד להם<strong>, ואחת אומרת: נעשה עמהן מלחמה</strong> – נילחם בהם<strong>, ואחת אומרת: נצווח</strong> (נצעק) <strong>כנגדן</strong> – כדי להפחיד אותם, שלא יוכלו להילחם. קול צווחות הוא אחד מטכסיסי המלחמה שהיו עושים בשביל להכניס מהומה ובהלה במחנה האויב (ראה משנה סוטה ח,א)<strong>. זו שאמרה: נ</strong>י<strong>פול לים, אמר להן משה: "התייצבו וראו את ישועת יי'</strong> אשר יעשה לכם היום<strong>"</strong> (שמות יד,יג) – עמדו על מקומכם ואל תיפלו לים מפני המצרים הבאים עליכם, ובקרוב תראו את ישועת ה'<strong>. וזו שאמרה: נחזור למצרים, אמר להן משה: "כי אשר ראיתם את מצרים היום</strong> לא תוסיפו לראותם עוד עד עולם<strong>"</strong> (שם) – שלא תשובו למצרים<strong>. וזו שאמרה: נעשה עמהן מלחמה, אמר להן משה: "יי' ילחם לכם"</strong> (שם יד) – אין אתם צריכים להילחם, אלא ה' יילחם בשבילכם<strong>. וזו שאמרה: נצווח כנגדן, אמר להן משה: "ואתם תחרישון"</strong> (שם) – תשתקו, ולא תצעקו<strong>.</strong><br><br><small>סיפור זה מובא במכילתא דרבי ישמעאל - מסכתא ד'ויהי בשלח' פרשה ב ובמכילתא דרבי שמעון בר יוחאי יד,יד.<br><br>בתרגומים הארמיים הארץ ישראלים לתורה על שמות יד,יג-יד נאמר (תרגום): ארבע כיתות נעשו בני ישראל בשעה שהיו עומדים על ים סוף. אחת היתה אומרת: ניפול לים, ואחת היתה אומרת: נחזור למצרים, ואחת היתה אומרת: נילחם בהם, ואחת היתה אומרת: נצעק למולם ונבלבל אותם.<br><br><strong>על השנייה הוא אומר</strong><br>החתימה "זוכר הנשכחות" מתאימה לברכת זכרונות.<br><br>ב<strong>מכילתא דרבי ישמעאל</strong> - מסכתא ד'ויהי בשלח' פרשה ג וב<strong>מכילתא דרבי שמעון בר יוחאי</strong> יד,טו נאמר: רבי אלעזר בן עזריה אומר: בזכות אברהם אביהם אני קורע להם את הים, שנאמר: "כי זכר את דבר קודשו את אברהם עבדו", וכתיב: "ויוציא עמו בששון ברינה את בחיריו" (תהילים קה,מב-מג).<br><br>כיון שקרע ה' את הים בזכות האבות, שזכר ה' את הברית שכרת עם האבות, אברהם יצחק ויעקב, ולא שכח אותה, לכן בברכה שהוא אומר בחתימתה: "זוכר הנשכחות", הוא אומר סמוך לחתימתה: "מי שענה את אבותינו על ים סוף".</small><br>• • •
##### הלכה ו
(א)  <big><strong>משנה</strong></big><br><strong>על השלישית</strong> – בחתימה השלישית, שחותם בה את ברכת שופרות, שהיא הברכה הנוספת השנייה, <strong>הוא</strong> (שליח הציבור) <strong>אומר: "מי שענה את יהושע בגלגל, הוא יענה אתכם וישמע בקול צעקתכם היום הזה. ברוך אתה יי' שומע תרועה".</strong><br>• • •
(ב)  <big><strong>תלמוד</strong></big><br>במשנה נזכר, שה' ענה את יהושע בגלגל. מה התפלל יהושע אל ה' בגלגל, ומה ענה אותו ה'? - מביאים מאמר בענין זה:
<strong>רבי שמעון בן לקיש</strong> (מגדולי אמוראי ארץ ישראל בדור השני) אמר <strong>בשם רבי ינאי</strong> (אמורא ארץ ישראלי בדור הראשון)<strong>: שיתף</strong> (צירף) <strong>הקב"ה</strong> את <strong>שמו הגדול בישראל</strong> – שבסוף השם 'ישראל' נמצא השם 'אל', אחד משמותיו של הקב"ה<strong>.</strong> ומדוע שיתף ה' את שמו בישראל? - משל <strong>למלך שהיה לו מפתח של פלמנטרין</strong> (תיבה לשמירת דברי חפץ) <strong>קטנה</strong> – מפתח קטן של פלמנטרין (המילה 'מפתח' משמשת בלשון נקבה)<strong>. אמר המלך: אם אני מניחה</strong> (מניח את המפתח) <strong>כמות שהיא, אבידה</strong> (אובדת) <strong>היא</strong> – המפתח עלול להיאבד, בשל קוטנו<strong>, אלא הריני</strong> (הרי אני) <strong>עושה</strong> (מתקין) <strong>לה</strong> (למפתח) <strong>שלשלת</strong> (שרשרת) – לתלות בה את המפתח<strong>, שאם אבדה</strong> – שאם יאבד המפתח<strong>, השלשלת תהא מוכחת עליה</strong> – השלשלת, שהיא גדולה, תראה את מקום המפתח<strong>. כך</strong> (באופן זה הוא הנמשל) <strong>אמר הקב"ה: אם מניח אני את ישראל כמות שהם, נבלעין</strong> (נעלמים) <strong>הן בין האומות</strong> – שישראל הם המעטים מכל העמים<strong>. אלא הרי אני משתף</strong> את <strong>שמי הגדול בהם</strong> (בישראל) <strong>והן חיים</strong> (קיימים) – המלך הוא הקב"ה, המפתח הוא ישראל, והשלשלת היא שמו של ה'<strong>. מה טעמא?</strong> – מה המקור בכתוב לדבר זה (ששמו של ה' משותף בישראל)? <strong>–</strong> שנאמר (בתפילת יהושע לאחר הכישלון במלחמת העי): <strong>"וישמעו הכנעני וכל יושבי הארץ ונסבו עלינו והכריתו את שמנו מן הארץ ומה תעשה לשמך הגדול"</strong> (יהושע ז,ט)<strong>, שהוא משותף בנו</strong> – כשישמעו עממי כנען את מפלתנו, יקיפו אותנו וישמידו אותנו, ובכך יתחלל שמו של ה', משום ששמו של ה' משותף בישראל<strong>. "ויאמר יי' אל יהושע קום לך"</strong> (שם י) <strong>- קם לך ההוא דאדכרת</strong> – עמד (עזר) לך אותו (הדבר) שהזכרת (בתפילתך). אין כתוב 'קוּם', אלא "קֻם", ודורשים כאילו כתוב "קָם". ה' אמר ליהושע, שנענה לו משום שאמר בתפילתו: "ומה תעשה לשמך הגדול שהוא משותף בנו?"<strong>.</strong><br><br><small>ב<strong>דברים רבה</strong> (ליברמן) פרשת 'דברים' נאמר: אילולא ששיתף הקב"ה שמו בישראל, לא היו יכולים לעמוד בין האומות... וכן את מוצא ביהושע, כשנפלו בעי אמר: "ומה תעשה לשמך הגדול" (יהושע ז,ט)... הוי: אילולא ששיתף הקב"ה שמו עימהם, לא היו יכולים לעמוד. למלך שהיה לו דיפלומיטרין (תיבה לשמירת תכשיטים), והיה לו מפתח קטן, מה עשה המלך? עשה שלשלת של זהב ונתנה בו, כדי שלא יאבד. כך אמר הקב"ה: ישראל מעט הם, שנאמר: "כי אתם המעט" (דברים ז,ז), וכדי שלא יתבלעו בין האומות, שיתף שמו עימהם.<br>• • •<br>לקטע הבא מקבילה בירושלמי עבודה זרה ד,א.</small>
(ג)  <strong>רבי ינאי זעירא</strong> – הקטן (אמורא ארץ ישראלי בדור הרביעי) אמר <strong>בשם אבהתיה</strong> – אבותיו<strong>: כל מי שאינו כשר</strong> (ראוי) <strong>כיהושע, שאם יפול על פניו ויאמר</strong> (במקבילה: יאמר) <strong>לו הקב"ה "קום לך"</strong> – שיהושע נפל על פניו בתפילתו (יהושע ז,ו), וה' נענה לו, שנאמר: "ויאמר ה' אל יהושע קום לך" (שם י) - עמד לך מה שהתפללת לפני<strong>, אל יפול</strong> – מי שאינו ראוי להיענות אינו רשאי ליפול על פניו ברבים, משום שאם ייפול על פניו ולא ייענה, יתחלל שם ה' ברבים על ידו, ועוד, משום יהירות, שמחזיק עצמו ברבים כמי שראוי להיענות<strong>.</strong> ו<strong>בלבד יחיד על הציבור</strong> – רק יחיד המתפלל על (בשביל) הציבור בפני הציבור אינו רשאי ליפול על פניו אלא אם כן ראוי להיענות, כמו יהושע שהתפלל על ישראל בפניהם. אבל יחיד המתפלל שלא בפני הציבור רשאי ליפול על פניו אפילו אינו ראוי להיענות<strong>.</strong><br><br><small>ב<strong>בבלי תענית</strong> יד,ב ו<strong>מגילה</strong> כב,ב אמרו: אמר רבי אלעזר: אין אדם חשוב רשאי ליפול על פניו (רש"י: לבזות עצמו בפני הציבור, שאם לא ייענה, יחרפוהו), אלא אם כן נענה כיהושע (רש"י: אלא אם כן בטוח במעשיו שהוא נענה בתפילתו), שנאמר: "ויאמר ה' אל יהושע קום לך" (יהושע ז).<br><br><strong>על השלישית הוא אומר</strong><br>החתימה "שומע תרועה" מתאימה לברכת שופרות.<br>לאחר הכישלון במלחמת העי, כשחנו בני ישראל בגלגל, נהגו יהושע וזקני ישראל כמה מהמנהגים שנהוגים בתעניות. הם נפלו על פניהם לפני ארון ה' עד הערב (בתעניות מוציאים את התיבה לרחובה של עיר), ושמו עפר על ראשם. אפשר שאף הריעו בשופרות כנהוג בתעניות.<br>כיון ששמע ה' את תרועת השופרות שהריעו בגלגל, לכן בברכה שהוא אומר בחתימתה: "שומע תרועה", הוא אומר סמוך לחתימתה: "מי שענה את יהושע בגלגל".</small><br>• • •
##### הלכה ז
(א)  <big><strong>משנה</strong></big><br><strong>על הרביעית</strong> – בחתימה הרביעית, שחותם בה את המזמור "אל ה' בצרתה לי קראתי ויענני" (תהילים קכ), שהיא הברכה השלישית בברכות הנוספות, <strong>הוא</strong> (שליח הציבור) <strong>אומר: "מי שענה את שמואל במצפה, הוא יענה אתכם וישמע בקול צעקתכם היום הזה. ברוך אתה יי' שומע צעקה".</strong><br>• • •
(ב)  <big><strong>תלמוד</strong></big><br>במשנה נזכר, שה' ענה את שמואל במצפה. מה התפלל שמואל אל ה' במצפה?
בשמואל א ז,ה-ו נאמר: <strong>"ויאמר שמואל: קבצו את כל ישראל המצפתה ואתפלל בעדכם אל ה'. וייקבצו המצפתה וישאבו מים וישפכו לפני ה' ויצומו ביום ההוא, ויאמרו שם: חטאנו לה', וישפוט שמואל את בני ישראל במצפה"</strong>.
<strong>כתיב</strong> – כתוב<strong>: "ויקבצו המצפתה וישאבו מים וישפכו לפני יי'"</strong> (שמואל א ז,ו) <strong>- וכי מים שפכו?</strong> – שאין לפרש את הדברים כפשוטם. <strong>אלא מלמד</strong> – דבר זה מורה<strong>, ששפכו את לבם כמים</strong> – כל ישראל שפכו כמים את העקמימות (אי יושר, מרמה) שבליבם ושבו בתשובה לפני ה' (המילים "וישאבו מים וישפכו לפני ה'" הן מליצה)<strong>.</strong><br><br><small>ב<strong>איכה</strong> ב,יט נאמר: "שפכי כמים ליבך נוכח פני ה'", והתרגום מתרגם: שפכי כמים את עקמימות ליבך וחזרי בתשובה והתפללי בבית הכנסת נוכח פני ה'.<br>לפי פשוטו של מקרא, שפיכת מים היא מנהג מקראי המבטא הכנעה לפני ה', שמשמעות השפיכה היא כאילו לומר: "הרי אנו לפניך כמים הללו הנשפכים" (רש"י).</small><br>
נאמר (שם): <strong>"ויאמרו שם: חטאנו ליי'"</strong> – ישראל התוודו על חטאיהם, <strong>- אמר רבי שמואל בר רב יצחק</strong> (אמורא בדור השלישי)<strong>: לבש שמואל חלוקן של כל ישראל</strong> – שמואל לימד זכות על כל ישראל, כשליח ציבור המתעטף בטלית ויורד לפני התיבה להתפלל על הציבור<strong>,</strong> ו<strong>אמר לפניו</strong> (לפני הקב"ה)<strong>: רבון העולמים, כלום</strong> (וכי) <strong>את</strong> (אתה) <strong>דן</strong> (מעניש) <strong>את האדם אלא</strong> (שלא) <strong>על שהוא אומר לפניך לא חטאתי?!</strong> – הרי ה' מעניש את האדם רק מפני שהוא אומר לפניו: לא חטאתי, שנאמר (בדברי תוכחה של ירמיהו): <strong>"הנני נשפט אותך על אומרך לא חטאתי"</strong> (ירמיהו ב,לה) – עם ישראל אינו מתוודה על חטאיו, אלא מעז לומר: לא חטאנו, ועל כך אומר ה': אעניש אותך<strong>, ואלו אומרים לפניך "חטאנו"</strong> – אבל אלו (ישראל בימי שמואל) מתוודים על חטאיהם, ולכן אין לה' להעניש אותם, אלא לרחם עליהם ולמחול להם. וזה הוא שנאמר (שם): "וישפוט שמואל את בני ישראל" - טען לטובתם לפני ה'<strong>.</strong><br><br><small>ב<strong>מדרש שמואל</strong> פרשה יג נאמר: "וייקבצו המצפתה וישאבו מים וישפכו לפני ה' ויצומו ביום ההוא ויאמרו שם חטאנו לה'" (שמואל א ז,ו). "וישאבו מים" - וכי מים שאבו? - אלא מלמד ששאבו דברי תורה כמים. "וישפכו לפני ה'" - וכי לפני ה' שפכו? - אלא מלמד ששפכו ליבם בתשובה כמים. "ויאמרו שם חטאנו לה'" - רבי הונא ורבי ירמיה בשם רבי שמואל בר רב יצחק: נתעטף שמואל בחלוקן של ישראל, אמר לפניו: ריבון העולמים, כלום אתה תובע מן האדם אלא שיאמר לפניך חטאתי, וישראל אומרים לפניך "חטאנו", ואין אתה מוחל להם?!<br><br>וב<strong>מדרש תהילים</strong> פ,א נאמר: "וייקבצו המצפתה וישאבו מים... ויאמרו שם חטאנו לה'" (שמואל א ז,ו) - אמר רבי ירמיה בשם רבי יצחק: כלום אתה מדיין את האדם הזה אלא שהוא אומר לא חטאתי?! שנאמר: "הנני נשפט אותך על אומרך לא חטאתי" (ירמיהו ב,לה).<br>ו<strong>שם</strong> קיט,עו נאמר: "וייקבצו המצפתה וישאבו מים וישפכו לפני ה'" (שמואל א ז,ו) - ואילו מים היו שואבים ושופכים? - אלא שעשו תשובה ושפכו ליבם כמים לפני הקב"ה בתשובה שלמה, וכן ירמיהו אומר: "שפכי כמים ליבך נוכח פני ה'" (איכה ב,יט).<br><br>וב<strong>אוצר המדרשים</strong> עמוד רמז נאמר: אמר רבי שמואל בר נחמני: שמואל לבש חלוק ישראל ועמד ואמר לפני הקב"ה: ריבונו של עולם, כלום אתה דן את האדם אלא על שאינו אומר לפניך חטאתי, שנאמר: "הנני נשפט אותך על אומרך לא חטאתי", ואלו אומרים לפניך חטאנו, לפיכך מחול להם.<br><br><strong>שפכו ליבם כמים</strong><br>ב<strong>מכילתא דרבי שמעון בר יוחאי</strong> יט,יז נאמר: "ויתיצבו בתחתית ההר" - מלמד שכפה הקב"ה עליהם את ההר כגיגית, ואמר: אם מקבלים אתם עליכם את התורה - מוטב, ואם לאו - כאן תהא קבורתכם. באותה שעה געו כולם ושפכו ליבם כמים בתשובה, ואמרו: "כל אשר דיבר ה' נעשה ונשמע".<br><br><strong>"וישפוט שמואל את בני ישראל"</strong><br>ב<strong>שמות רבה</strong> ג,ב וב<strong>מדרש תנחומא</strong> פרשת 'שמות' סימן כ נאמר: אמר רבי שמואל בר נחמן: הדבר הזה שפט (התווכח, טען) עתניאל בן קנז לפני הקב"ה, אמר לפניו: ריבונו של עולם, כך הבטחת את משה, בין עושים רצונך בין לא עושים רצונך, אתה גואלם, שנאמר: "ותהי עליו רוח ה' וישפוט את ישראל" (שופטים ג,י).<br><br>הרי שהלשון "וישפוט...", האמורה בעתניאל ובשמואל שהיו שופטים, משמעה ששפטו את משפטם (טענו טענות משפטיות, דיברו דברי משפט) של ישראל לפני ה' ולימדו עליהם זכות, ואין משמעה ששפטו את העם בין אדם לחברו או שהנהיגו את העם במלחמה נגד אויביו. גם עתניאל וגם שמואל, לאחר ששפטו את ישראל לפני ה', נלחמו את מלחמתם של ישראל.<br><br>וב<strong>מדרש תנחומא</strong> פרשת 'שופטים' סימן ד נאמר: "ושפטו את העם משפט צדק" - אמר רבי יהודה ברבי שלום: שיהיו מטים ומלמדים עליהם זכות לפני הקב"ה. ממי אתה למד? - מגדעון בן יואש, שבימיו היו ישראל בצרה, והיה הקב"ה מבקש אדם שילמד עליהם זכות ולא היה מוצא, שהיה הדור דל במצוות ובמעשים. כיון שנמצא זכות בגדעון, שלימד עליהם זכות, מיד נגלה עליו המלאך, שנאמר: "ויאמר לך בכוחך זה" (שופטים ו,יד) - בכוח זכות שלימדת על בני. הוי: "ושפטו את העם משפט צדק" - שיהיו מלמדים זכות על הדור.<br><br>הרי שתפקידם של השופטים היה לשפוט את ישראל לפני ה' וללמד עליהם זכות.<br><br><strong>על הרביעית הוא אומר</strong><br>החתימה "שומע צעקה" דומה ללשון פתיחת המזמור "אל ה' בצרתה לי קראתי ויענני" (תהילים קכ), שהוא גוף הברכה הזו.<br>לאחר שהתפלל שמואל במצפה אל ה' בעד ישראל, והם שבו בתשובה, זעק (התפלל בזעקה) שמואל אל ה' שיושיע את ישראל מיד פלשתים, וה' ענה אותו, כמו שנאמר: "ויאמרו בני ישראל אל שמואל: אל תחרש ממנו מזעוק אל ה' אלוהינו, ויושיענו מיד פלשתים. ויזעק שמואל אל ה' בעד ישראל ויענהו ה'" (שמואל א ז,ח-ט).<br>כיון ששמע ה' את צעקתו של שמואל במצפה, לכן בברכה שהוא אומר בחתימתה: "שומע צעקה", הוא אומר סמוך לחתימתה: "מי שענה את שמואל במצפה".<br>מזמור קכ, שהוא גוף הברכה הזו, מסיים במלחמה שבאה על ישראל. תפילתו של שמואל היתה בשל המלחמה של הפלשתים שבאו על ישראל.</small><br>• • •
##### הלכה ח
(א)  <big><strong>משנה</strong></big><br><strong>על החמישית</strong> – בחתימה החמישית, שחותם בה את המזמור "אשא עיני אל ההרים" (תהילים קכא), שהיא הברכה הרביעית בברכות הנוספות, <strong>הוא</strong> (שליח הציבור) <strong>אומר: "מי שענה את אליהו בהר הכרמל, הוא יענה אתכם וישמע בקול צעקתכם היום הזה. ברוך אתה יי' שומע תפילה".<br></strong><br>• • •<br><big><strong>משנה</strong></big><br><strong>על השביעית</strong> – בחתימה השביעית, שחותם בה את המזמור "תפילה לעני כי יעטוף" (תהילים קב), שהיא השישית בברכות הנוספות, <strong>הוא</strong> (שליח הציבור) <strong>אומר: "מי שענה את דוד ואת שלמה בנו בירושל</strong>י<strong>ם, הוא יענה אתכם וישמע בקול צעקתכם היום הזה. ברוך אתה יי' המרחם על הארץ".</strong><br>• • •
(ב)  <big><strong>תלמוד</strong></big><br>במשנה נזכר, שה' ענה את אליהו בהר הכרמל. מה התפלל אליהו אל ה' בהר הכרמל?
<strong>כתיב</strong> – כתוב (בענין מעמד הר הכרמל)<strong>: "ויהי בעלות המנחה ויגש</strong> (לתפילה) <strong>אליהו הנביא ויאמר: יי' אלהי אברהם יצחק וישראל, היום יוודע כי אתה אלקים בישראל ואני עבדך, ובדברך עשיתי את כל הדברים האלה. ענני יי' ענני, וידעו העם הזה כי אתה יי' האלהים"</strong> (מלכים א יח,לו-לז) – כך התפלל אליהו<strong>.</strong><br>
שואלים: <strong>ואליהו מקריב</strong> על במה (מזבח שמקימים בכל מקום שרוצים) <strong>בשעת איסור הבמות?!</strong> – אחר שנבנה המקדש בירושלים נאסרו הבמות, וכיצד הקריב אליהו על מזבח שבנה בהר הכרמל בשעה שבית המקדש היה קיים?
ומשיבים: <strong>אמר רבי שמליי</strong> (אמורא בדור השני)<strong>: דיבירא</strong> (על פי המקבילות במדרשים צריך לומר: <strong>דיבורא</strong>) <strong>אמר ליה</strong> – הדיבור (הקב"ה) אמר לו (לאליהו להקריב)<strong>,</strong> שנאמר: <strong>"ובדברך עשיתי</strong> את כל הדברים האלה<strong>"</strong> – כך אמר אליהו לה', ורבי שמליי דורש: <strong>ובדיבורך עשיתי</strong> – כל מה שעשיתי עשיתי על פי הדיבור, ולא עשיתי מדעתי, ועל פי מצוותך וכהוראת שעה בלבד הקרבתי על במה בשעת איסור הבמות<strong>.</strong><br><br><small>מאמר זה מובא בירושלמי מגילה א,יג.<br><br>ב<strong>ויקרא רבה</strong> כב,ט נאמר: ואליהו מקריב בשעת איסור הבמות?! - אמר רבי שמלאי: הקב"ה אמר לו, שנאמר: "ובדברך עשיתי" (מלכים א יח) - בדיבורך עשיתי.<br>וב<strong>ויקרא רבה</strong> (מרגליות) כב,ט נאמר: ואליהו מקריב בשעת איסור במה?! - אמר רבי שמלאי: דיבורא אמר ליה, "ובדברך עשיתי" (מלכים א יח,לו) - ובדיבורך עשיתי.<br>וב<strong>במדבר רבה</strong> יד,א נאמר: לא יבוא אדם ויהרהר אחר אליהו שבנה מזבח בהר הכרמל והקריב עליו קורבן ובית המקדש היה קיים והתורה אסרה עליו, שנאמר: "הישמר לך פן תעלה עולותיך" וגו' "כי אם אל המקום" וגו' (דברים יב). אמר הקב"ה: אני הוא שאמרתי לו שיעשה כך, שנאמר: "ובדברך עשיתי" (מלכים א יח).<br>וב<strong>דברים רבה</strong> (ליברמן) פרשת 'עקב' נאמר: לא תאמר: ירושלים קיימת, ואליהו מקריב באיסור במה?! - אמר הקב"ה: אני הוא שאמרתי, שנאמר: "ובדברך עשיתי" (מלכים א יח,לו).<br>וב<strong>פסיקתא רבתי</strong> פרשה כד נאמר: ואליהו מקריב בשעת איסור הבמה?! - אמר רבי שמלאי: דיבורא אמר ליה, דכתיב: "ובדברך עשיתי" (מלכים א יח,לו).<br>וב<strong>מדרש תהילים</strong> כז,ו נאמר: ואליהו מקריב בהר הכרמל בשעת איסור הבמות?! - אמר רבי שמלאי: דיבורא אמר ליה, שנאמר: "ובדברך עשיתי את כל הדברים האלה" (מלכים א יח,לו) - בדיבורך עשיתי.<br>וב<strong>מדרש תנחומא</strong> (בובר) פרשת 'נשוא' סימן לא נאמר: אם יאמר לך אדם: למה בנה אליהו מזבח בהר הכרמל והקריב עליו, ובית המקדש היה קיים באותה שעה? אמור לו: מה שעשה אליהו לשם הקב"ה עשה, ועל פי הגבורה, שנאמר: "ובדברך עשיתי את כל הדברים האלה" (מלכים א יח,לו).</small><br>
אליהו התפלל לה': <strong>"ענני יי' ענני"</strong> – ענה אותי על תפילתי באש שתרד מן השמים. ודורשים את כפל הלשון "ענני" שאמר אליהו: <strong>עניני בזכותי,</strong> ואם איני ראוי להיענות בזכותי, <strong>עניני בזכות תלמידי</strong> (במסירה מהגניזה: תלמידיי, וב"שרידי הירושלמי": תלמידים) – לאליהו היו ארבעה תלמידים, שבזכותם היה ראוי הוא להיענות<strong>.</strong><br><br><small><strong>תלמידי אליהו</strong><br>ב<strong>אוצר המדרשים</strong> עמוד קסב ועמוד תקה נאמר: ארבעה תלמידים היו לו לאליהו, ואלו הם: מיכה (מיכיהו בן ימלה), יונה, עובדיהו ואלישע.<br><br>וב<strong>אליהו רבה</strong> פרשה יז נאמר: אליהו הנביא עמד ובנה מזבח ועשה מקום כבית סאתים זרע (מלכים א יח,לב). אמר להם לתלמידיו: מלאו ארבעה כדים של מים וצוקו על העולה ועל העצים, ויאמר שנו וישנו, ויאמר שלשו וישלשו (מלכים א יח,לד). וכי עלתה על דעתך שמשנים עשר כדים של מים נתמלא כל המקום כולו מים? אלא אמר להם לתלמידיו: מי שיש לו מים בכדו, יביא ויצוק על ידיי. אמר לו אלישע: אני יש לי מים בכדי. אמר לו: בוא וצוק על ידיי. ובא ויצק על ידיו, ויצאו מהן עשרה מעיינות (שנעשו אצבעותיו של אליהו כמעיינות), עד שנתמלא כל המקום מים.<br><br><strong>על החמישית הוא אומר</strong><br>אליהו התפלל על הגשם בהר הכרמל (מלכים א יח,מב). ה' נעתר לתפילת אליהו והוריד גשם לאחר בצורת קשה.<br>כיון ששמע ה' את תפילתו של אליהו בהר הכרמל, לכן בברכה שהוא אומר בחתימתה: "שומע תפילה", הוא אומר סמוך לחתימתה: "מי שענה את אליהו בהר הכרמל".<br>לשון פתיחת המזמור "אשא עיני אל ה<strong>הרים</strong> מאין יבוא עזרי" (תהילים קכא), שהוא גוף הברכה הזו, יש בה רמז לאליהו ב<strong>הר</strong> הכרמל. אפשר שהלשון "אשא עיני" וגו' רומזת למעשה אליהו שם, שעלה אל ראש הכרמל וציוה על נערו להביט ולראות אם העננים באים.</small><br>• • •
##### הלכה ט
(א)  <big><strong>משנה</strong></big><br><strong>על השישית</strong> – בחתימה השישית, שחותם בה את המזמור "ממעמקים קראתיך ה'" (תהילים קל), שהיא החמישית בברכות הנוספות, <strong>הוא</strong> (שליח הציבור) <strong>אומר: "מי שענה את יונה במעי הדגה, הוא יענה אתכם וישמע בקול צעקתכם היום הזה. ברוך אתה יי' העונה בעת צרה".</strong><br>• • •
(ב)  <big><strong>תלמוד</strong></big><br>במשנה נזכר, שבברכה זו הוא חותם: "העונה בעת צרה". מהיכן לקוחה חתימת הברכה?
<strong>כתיב</strong> – כתוב (בסיפור יונה במעי הדג)<strong>: "ויאמר</strong> (יונה)<strong>: קראתי מצרה לי</strong> (מצרתי) <strong>אל יי' ויענני"</strong> (יונה ב,ג) – כך פתח יונה הנביא את תפילתו אל ה' ממעי הדג שבלע אותו. מלשון זו לקוחה חתימת הברכה "העונה בעת צרה". תפילת יונה נאמרה שם בפסוקים ג-י<strong>.</strong><br><br><small><strong>על השישית הוא אומר</strong><br>יונה במעי הדג היה בעת צרה, וה' ענה אותו וקיבל את תפילתו, והציל את יונה ממעי הדגה.<br>כיון ששמע ה' את תפילתו של יונה במעי הדגה, לכן בברכה שהוא אומר בחתימתה: "העונה בעת צרה", הוא אומר סמוך לחתימתה: "מי שענה את יונה במעי הדגה".<br>לשון פתיחת המזמור "ממעמקים קראתיך ה'" (תהילים קל), שהוא גוף הברכה הזו, יש בה רמז ליונה שירד למעמקי הים.</small><br>• • •<br>במשנה הקודמת נזכר ענינו של אליהו, במשנתנו נזכר ענינו של יונה, ובמשנה הבאה נזכר ענינם של דוד ושלמה.
ושואלים: <strong>לא צורכא דֶלָּא</strong> (=דְאֶלָּא) – אין צורך אלא (לא היתה צריכה המשנה לומר אלא) <strong>דוד ושלמה ואחר כך אליהו ויונה!</strong> – שכן דוד ושלמה היו קודם לאליהו ויונה, ומדוע נזכרו במשנה אליהו ויונה ואחר כך דוד ושלמה?
ומשיבים: <strong>אלא בשביל לחתום ב"מרחם על הארץ"</strong> – בחתימה השביעית, שהיא השישית והאחרונה בברכות הנוספות בתפילה בתעניות, הוא אומר: "ברוך אתה ה' המרחם על הארץ", כאמור במשנה הבאה, מפני שצריכים לסיים את הברכות הנוספות בענינו של יום, שהוא יום תענית על עצירת גשמים, וכיון שדוד ושלמה התפללו אל ה' בעת עצירת גשמים שירחם על ארץ ישראל, לכן ראוי להזכיר את דוד ושלמה בחתימה השביעית, ומשום כך נצרך להקדים ולהזכיר את אליהו ויונה בחתימות החמישית והשישית<strong>.</strong><br><br><small>ב<strong>בבלי תענית</strong> יז,א אמרו: על השישית הוא אומר: מי שענה את יונה כו'. על השביעית הוא אומר: מי שענה את דוד כו'. מכדי יונה בתר דוד ושלמה הוה, מאי טעמא מקדים ליה ברישא? - משום דבעי למחתם (רש"י: בסוף כל הברכות) "ברוך המרחם על הארץ" (רש"י: ולהכי בעי באותה חתימה דוד ושלמה, שהם התפללו על ארץ ישראל).</small><br>• • •
(ג)  <big><strong>תלמוד</strong></big><br>במשנה שנינו: <strong>על השביעית</strong> הוא אומר: ברוך המרחם על הארץ<strong>.</strong>
ואומרים: <strong>משום</strong> (בשם) <strong>סומכוס אמרו: ברוך משפיל רמים</strong> (גאים) – כך הוא אומר בחתימה השביעית, ולא כפי ששנינו במשנה. לדעת סומכוס, כיון שדוד ושלמה התגאו וה' השפיל אותם, לכן בברכה שהוא אומר סמוך לחתימתה: "מי שענה את דוד ושלמה", הוא אומר בחתימתה: "משפיל הרמים"<strong>.</strong> ואומרים (בדעת סומכוס): <strong>ניחא</strong> – נוח (מובן) <strong>שלמה</strong> – שנזכר בחתימה, משום שמצאנו שהתגאה שלמה<strong>, דכתיב ביה</strong> – שכתוב בו (בשלמה)<strong>: "בנה בניתי בית זבול לך"</strong> (מלכים א ח,יג, ומעין זה בדברי הימים ב ו,ב) – בניתי לך בית רם ונישא. כך אמר שלמה לה' לאחר השכנת השכינה בתוך בית המקדש. בית המקדש נבנה על ידי בונים רבים או שנבנה מאליו, ולא נבנה על ידי שלמה לבדו. הרי שהתגאה שלמה שהוא שבנה בית לה'<strong>.</strong> ושואלים: <strong>דוד למה?</strong> – מדוע דוד נזכר בחתימה? שלא מצאנו שהתגאה דוד. ומשיבים: <strong>על ידי</strong> (מפני) <strong>שביקש</strong> דוד <strong>לעמוד על</strong> (לבחון ולבדוק את) <strong>מניינן של ישראל</strong> – דוד התגאה, מפני שרצה לדעת את מספרם של ישראל, כדי לראות שהוא מלך על עם גדול ורב<strong>.</strong><br><br><small>ב<strong>תוספתא תעניות</strong> א,י שנו: שביעית - סומכוס אומר: "משפיל הרמים".<br>וב<strong>בבלי תענית</strong> יז,א אמרו: תנא: משום סומכוס אמרו: על השביעית הוא אומר: "ברוך משפיל רמים" (רש"י: היו אומרים במקום "ברוך מרחם", שהכניעם במטר ששבו בתשובה).<br><br><strong>שלמה נתגאה</strong><br>ב<strong>במדבר רבה</strong> יד,ג וב<strong>מדרש תהילים</strong> כד,י נאמר: בשעה שבנה שלמה את בית המקדש, ביקש להכניס את הארון לבית קודשי הקודשים. באותה שעה דבקו השערים זה בזה, ואמר שלמה עשרים וארבעה רננות ולא נענה... ולמה נצטער שלמה כל כך? - על ידי שנתגאה ואמר: "בנה בניתי בית זבול לך" וגו' (מלכים א ח,יג).<br><br>וב<strong>במדבר רבה</strong> יד,ג וב<strong>שיר השירים רבה</strong> פרשה א וב<strong>מדרש תהילים</strong> כד,י נאמר: רבי הונא בשם רבי יוסי אמר: הכל מסייעים למלך (לשלמה, כשבנה את בית המקדש), אפילו הרוחות, אפילו השדים, אפילו המלאכים. אמר רבי ברכיה: כתיב: "והבית בהיבנותו" וגו' (מלכים א ו,ז) - 'אשר הם בונים' אין כתיב כאן, אלא "בהיבנותו" - מאליו היה נבנה. "אבן שלמה מסע נבנה" (שם) - 'בנו' אין כתיב כאן, אלא "נבנה" - מלמד שהיתה האבן מסעת את עצמה ועולה וניתנת על גבי הדימוס (שכבה בבנין).</small><br>• • •<br>כיון שנזכר מעשה המפקד של בני ישראל שנכשל בו דוד, מביאים מאמר בענין זה:
<strong>אמר רבי אבהו</strong> (אמורא ארץ ישראלי בדור השלישי)<strong>: כתיב</strong> – כתוב<strong>: "בקראי ענני אלהי צדקי, בצר הרחבת לי"</strong> (תהילים ד,ב) – כך פנה דוד אל ה', <strong>- אמר דוד לפני הקב"ה: רבון העולמים, כל צרה שהייתי נכנס לה</strong> – כל צרה שהייתי נתון בה (-"בצר")<strong>, אתה הייתה</strong> (היית) <strong>מרחיבה לי</strong> – אתה היית מוציא אותי מן הצרה אל המרחב ומושיעני (-"הרחבת לי")<strong>. נכנסתי לצרתה של בת שבע</strong> – באה עליו צרה, מפני שנכשל ובא על בת שבע, אשת אוריה<strong>, ונתת לי את שלמה</strong> – שנולד לדוד מבת שבע, וממנו יצאה מלכות בית דוד, ועל ידי זה ידעו הכל שכיפר ה' לדוד על חטאו במעשה בת שבע<strong>. נכנסתי לצרתן של ישראל</strong> – באה עליו צרה, מפני שנכשל ומנה (ספר) את ישראל<strong>, ונתת לי את בית המקדש</strong> – שלאחר שמנה דוד את ישראל ונענש, בנה במצות ה' מזבח בגורן אורנן שבהר המוריה והניח את היסוד לבית המקדש, ועל ידי זה ידעו הכל שכיפר ה' לדוד על חטאו במנינם (ספירתם) של ישראל<strong>. [</strong>(המוסגר הוסף על פי "שרידי הירושלמי") <strong>הדה היא דכתיב</strong> – זו היא שכתוב (בענין בניית המזבח בגורן)<strong>: "ויאמר דויד זה הוא בית יי' האלוהים וזה מזבח לעולה לישראל"</strong> (דברי הימים א כב,א) – דוד הכריז, שמקום זה בגורן נועד לבנות שם את בית המקדש, ומקום מזבח זה שבנה נועד למזבח העולה בבית המקדש. בכך הניח דוד את היסוד לבית המקדש<strong>].</strong><br><br><small>ב<strong>מדרש תהילים</strong> ד,ב נאמר: "בקוראי ענני" - אמר רבי יוחנן: שלושה דברים היה דוד מצטער עליהם, והרחיב לו הקב"ה בהם, ואלו הם: בית המקדש, ומעשה בת שבע, ועסק מלכות שלמה. בית המקדש - שכן הוא אומר: "זכור ה' לדוד את כל ענותו, אם אתן שנת לעיני" וגו' "עד אמצא מקום" (תהילים קלב,א-ה). והרחיב לו הקב"ה ומצא את המקום, שנאמר: "ויאמר דוד זה הוא בית ה' האלוהים" (דברי הימים א כב,א). ומעשה בת שבע - שהיו ישראל מליזים עליו ואומרים: אפשר דוד ששבה את הכבשה והרג את הרועה והפיל את ישראל בחרב, יש לו תשועה?! והרחיב לו הקב"ה ואמר לו: "גם ה' העביר חטאתך לא תמות" (שמואל ב יב,יג). ועסק מלכות שלמה - שהיו ישראל אומרים: מה דוד סבור שתישתל המלכות מן בנה של בת שבע (שמגזעו יצאו מלכים לבית דוד)?! והרחיב לו הקב"ה ואמר לו: "הנה בן נולד לך" וגו' "כי שלמה יהיה שמו" (דברי הימים א כב,ט) - וכי כל הבנים אינם נולדים?! ומהו "נולד לך"? - לרפאותך מן החטא שלך (שחטא בבת שבע), על ידי מי? - על ידי נתן הנביא, שנאמר: "וישלח ביד נתן הנביא ויקרא את שמו ידידיה" (שמואל ב יב,כה).<br><br>ו<strong>שם</strong> סג,א נאמר: דוד, כשנכנס לצרה, היה מבקש להקב"ה, שנאמר: "בבורחו מפני אבשלום בנו" (תהילים ג,א), ואומר: "בבוא הזיפים ויאמרו לשאול" (שם נד,ב), ואומר: "בבוא דואג האדומי" (שם נב,ב), ואומר: "בבורחו מפני שאול במערה" (שם נז,א), ואף כאן: "בהיותו במדבר יהודה" (שם סג,א), וכן הוא אומר: "מן המצר קראתי יה" (שם קיח,ה).<br><br><strong>על השביעית הוא אומר</strong><br>דוד התפלל אל ה' וביקש רחמים כשהיו עצירת גשמים ורעב בימיו (שמואל ב כא,א), וה' קיבל את התפילה, כמו שנאמר: "וייעתר אלוהים לארץ" (שם יד). כמו כן, דוד התפלל אל ה' וביקש שתיעצר המגפה כשהיה דבר בישראל, לאחר שנכשל דוד ומנה את העם (שמואל ב כד; דברי הימים א כא), וה' קיבל את התפילה, כמו שנאמר: "וייעתר ה' לארץ" (שמואל ב כד כה), וענה לו באש שירדה מן השמים (דברי הימים א כא,כו).<br>שלמה התפלל אל ה', שישמע את התפילה שיתפללו ישראל על עצירת גשמים ועל כל צרה שלא תבוא בארץ (מלכים א ח; דברי הימים ב ו), וה' ענה לו באש שירדה מהשמים (דברי הימים ב ז,א).<br>כיון ששמע ה' את תפילתם של דוד ושל שלמה שהתפללו על ארץ ישראל, לכן בברכה שהוא אומר בחתימתה: "המרחם על הארץ", הוא אומר סמוך לחתימתה: "מי שענה את דוד ואת שלמה בנו בירושלים".<br>חתימת הברכה "המרחם על הארץ" היא מעין הלשון "אתה תקום תרחם ציון" שבמזמור "תפילה לעני כי יעטוף" (תהילים קב), שהוא גוף הברכה הזו. מזמור זה מזכיר כמה פעמים את ציון וירושלים, וזה מתקשר להזכרת דוד ושלמה בירושלים סמוך לחתימה.</small><br>• • •
##### הלכה י
(א)  <big><strong>משנה</strong></big><br><strong>מעשה בימי רבי חלפתא ובימי רבי חנניה בן תרדיון</strong> (תנאים בדור השלישי) <strong>שעבר אחד לפני התיבה</strong> – בתעניות, <strong>וגמר את כל הברכה</strong> – "גואל ישראל"<strong>, וענו</strong> (הציבור) <strong>אחריו אמן.</strong> ואחר כך אמר חזן הכנסת (השמש של בית הכנסת): <strong>"תקעו, הכהנים, תקעו!".</strong> ושליח הציבור אמר: <strong>"מי שענה את אברהם בהר המוריה, הוא יענה אתכם וישמע בקול צעקתכם היום הזה".</strong> והכוהנים תקעו והריעו ותקעו. וכן בסיום ברכת זכרונות אמר חזן הכנסת: <strong>"הריעו, בני אהרן, הריעו!".</strong> ושליח הציבור אמר: <strong>"מי שענה את אבותיכם על ים סוף, הוא יענה אתכם וישמע בקול צעקתכם היום הזה".</strong> והכוהנים תקעו והריעו ותקעו. וכן בסיום כל ברכה מהברכות הנוספות. <strong>וכשבא דבר אצל חכמים</strong> – כשנודע להם אותו מנהג שהנהיגו רבי חלפתא ורבי חנניה בן תרדיון<strong>, אמרו: לא היו נוהגין כן אלא בשער המזרח</strong> – במקדש<strong>.</strong><br><br><small>ההבדל בין המקדש לגבולים (כל מקום שאינו בתחום בית המקדש) הוא, שבגבולים היו אומרים "מי שענה" לפני חתימת הברכה, ואחרי החתימה היו עונים אמן ותוקעים, אבל במקדש, הואיל והיו עונים על כל ברכה "ברוך שם כבוד מלכותו לעולם ועד", אילו היו תוקעים אחר כך, נמצאת התקיעה על "ברוך שם כבוד מלכותו", שהיא כעין ברכה בפני עצמה, והרי רוצים לסמוך התקיעה לאמירת "מי שענה", לכן היו נוהגים במקדש לחזור ולומר "מי שענה" אחרי חתימת הברכה ואחר כך תוקעים, שהיה שליח הציבור אומר קודם החתימה "מי שענה" וחותם את הברכה, והיו עונים אחריה "ברוך שם כבוד מלכותו לעולם ועד", ואחר כך היה השמש אומר: "תקעו, הכוהנים", ושליח הציבור אומר שוב: "מי שענה" וכו', ואחר כך תוקעים, כדי לסמוך את התקיעה לאמירת "מי שענה".<br>רבי חלפתא ורבי חנניה בן תרדיון הנהיגו במקומותיהם לחזור ולומר "מי שענה" אחר חתימת הברכות, אף שלא היו צריכים לכך, לפי שאין "אמן" מפסיק בין ברכה לתקיעה.<br><br>ב<strong>תוספתא תעניות</strong> א,י-יג שנו: היכן אומרן (לשש הברכות הנוספות)? - בין "גואל" ל"רופא חולים". עונים אמן על כל ברכה וברכה, תוקעים ומריעים ותוקעים (אחר כל ברכה וברכה), כך היו נוהגים בגבולים.<br>במקדש מה הם אומרים? - "ברוך ה' אלוהי ישראל מן העולם ועד העולם (בכל הזמנים)" (תהילים מא,יד; שם קו,מח; דברי הימים א טז,לו), ואין עונים אמן במקדש. מניין שאין עונים אמן במקדש? - שנאמר: "קומו ברכו את ה' אלוהיכם" וגו' (נחמיה ט,ה. הכוונה לסוף הפסוק: "ויברכו שם כבודך", שעונים בברכה, והיא "ברוך שם כבוד מלכותו" וכו'). מניין על כל ברכה וברכה ועל כל תהילה ותהילה? - שנאמר: "ומרומם על כל ברכה ותהילה" (שם) - על כל ברכה וברכה ועל כל תהילה ותהילה.<br>על הראשונה הוא אומר (התוספתא מבארת כאן את הנוהג במקדש): "ברוך ה' אלוהי ישראל מן העולם ועד העולם, ברוך גואל ישראל", והם עונים אחריו: "ברוך שם כבוד מלכותו" וגו'. וחזן הכנסת אומר להם: "תקעו, הכוהנים, תקעו", וחוזר ואומר להם (אחרי שענו: "ברוך שם כבוד מלכותו" וכו', חזר ואמר שוב): "מי שענה את אברהם בהר המוריה, הוא יענה אתכם וישמע קול צעקתכם ביום הזה" (כדי להפסיק בין "ברוך שם כבוד מלכותו" ובין התקיעות, שלא ייראה כאילו תוקעים על "ברוך שם כבוד מלכותו", שהיא ברכה לעצמה). תוקעים ומריעים ותוקעים.<br>על השנייה הוא אומר: "ברוך ה' אלוהי ישראל מן העולם ועד העולם, ברוך זוכר הנשכחות", והם עונים אחריו: "ברוך שם כבוד מלכותו". וחזן הכנסת אומר להם: "הריעו, בני אהרן, הריעו", וחוזר ואומר להם: "מי שענה משה ואבותינו על ים סוף, הוא יענה אתכם וישמע קול צעקתכם ביום הזה". תוקעים ומריעים ותוקעים, עד שיגמור את כולן.<br>וכך הנהיג רבי חלפתא בציפורי (עיר בגליל התחתון) ורבי חנניא בן תרדיון בסיכני (עיירה בגליל המערבי), וכשבא דבר אצל חכמים אמרו: לא היו נוהגים כן (שלאחר הברכה חזרו ואמרו "מי שענה" וכו') אלא בשערי מזרח בלבד (כדי שלא לתקוע אחר "ברוך שם כבוד מלכותו").<br><br>וב<strong>תוספתא ברכות</strong> ו,כב שנו: אין עונים אמן במקדש. ומניין שאין עונים אמן במקדש? - שנאמר: "קומו ברכו את ה' אלוהיכם מן העולם ועד העולם ויברכו שם כבודך". ומניין על כל ברכה וברכה ועל כל תהילה ותהילה? - תלמוד לומר: "ומרומם על כל ברכה ותהילה" - על כל ברכה וברכה ועל כל תהילה ותהילה.<br><br>ב<strong>משנה ראש השנה</strong> ג,ג-ד שנו: שופר של ראש השנה של יעל, פשוט, ופיו מצופה זהב, ושתי חצוצרות מן הצדדים. שופר מאריך וחצוצרות מקצרות, שמצות היום בשופר. בתעניות, בשל זכרים כפופים, ופיהם מצופה כסף, ושתי חצוצרות באמצע. שופר מקצר וחצוצרות מאריכות, שמצות היום בחצוצרות.<br>וב<strong>בבלי ראש השנה</strong> כז,א אמרו: תניא: במה דברים אמורים - במקדש, אבל בגבולים: מקום שיש חצוצרות (ראשונים: כגון שעת מלחמה) - אין שופר, מקום שיש שופר (ראשונים: כגון ראש השנה ויובל ותעניות) - אין חצוצרות. וכן הנהיג (רש"י: כמשנתנו, שופר וחצוצרות) רבי חלפתא בציפורי, ורבי חנניא בן תרדיון בסיכני, וכשבא דבר אצל חכמים אמרו: לא היו נוהגים כן אלא בשערי מזרח ובהר הבית בלבד.<br>וב<strong>ירושלמי ראש השנה</strong> ג,ד אמרו: תני: חצוצרות במקדש, אין חצוצרות בגבולים.<br><br>נראה שהמסופר במשנה ובתוספתא בתעניות והמסופר בברייתא בראש השנה מתייחסים לאותה הנהגה שהנהיגו רבי חלפתא ורבי חנניה בן תרדיון במקומותיהם. הם הנהיגו בתעניות לאחר חורבן הבית (בימים שלפני חורבן ביתר) שני דברים שנהגו בתעניות במקדש: אמירת "מי שענה" אחר חתימת הברכות, ותקיעה ותרועה בשופר ובחצוצרות על ידי בני אהרן הכוהנים. שוני המשניות והברייתות הפרידו בין שני הדברים שהנהיגו, וכל דבר נשנה במקומו.<br><br>חכמים, החלוקים על שני התנאים האלה, סבורים, שבתעניות בגבולים אין לחזור ולומר "מי שענה" אחר חתימת הברכות, ואין לתקוע אלא בשופר (ירושלמי ראש השנה ג,ד), וכל אדם תוקע ולאו דווקא כוהן.</small><br>• • •
(ב)  <big><strong>תלמוד</strong></big><br><strong>תני</strong> – שנוי (שנו בברייתא בתוספתא)<strong>: לא היו עונין אמן בבית המקדש</strong> – אחר החתימה של כל ברכה<strong>. ומה היו אומרים?</strong> – מה היו עונים אחר החתימה של כל ברכה? <strong>- "ברוך שם כבוד מלכותו לעולם ועד"</strong> – שהיו עונים בברכה, משום שבמקדש היו מזכירים את השם המפורש (כפי שהוא נכתב)<strong>. ומניין שלא היו עונין אמן במקדש? - תלמוד לומר</strong> (על כך נאמר בכתוב בענין הצום והוידוי שהיה במקדש בימי עזרא ונחמיה)<strong>: "</strong>ויאמרו הלויים: <strong>קומו ברכו את יי' אלהיכם מן העולם עד העולם"</strong> (נחמיה ט,ה) – הלויים, שהתפללו לה', אמרו לכל העם, שיענו אחריהם בברכה לה'. ולומדים מכאן, שהיו העם עונים במקדש: "ברוך שם כבוד מלכותו לעולם ועד"<strong>. ומניין על כל ברכה וברכה?</strong> – מניין שלאחר כל ברכה במקדש עונים בברכה (ואין עונים בברכה לאחר כל הברכות כולן בלבד)? <strong>- תלמוד לומר</strong> (על כך נאמר בכתוב שם)<strong>: "ויברכו שם כבודך ומרומם על כל ברכה ותהילה"</strong> (המשך הפסוק לעיל) – הלויים פנו אל ה' ואמרו, שהנקהלים יברכו את שמו הנכבד של ה' המרומם מכל ברכה ותהילה. ודורשים מכאן, שהיו העם עונים "ברוך שם כבוד מלכותו" (-"ויברכו שם כבודך") לאחר כל ברכה (-"על כל ברכה")<strong>.</strong><br><br><small>ברייתא זו מובאת בירושלמי ברכות ט,ה.<br><br>המילים "ומה היו אומרים? - ברוך שם כבוד מלכותו לעולם ועד" אינן מדברי התוספתא, אלא הן תוספת של הירושלמי.<br><br>ב<strong>בבלי ברכות</strong> סג,א ו<strong>תענית</strong> טז,ב אמרו: אין עונים אמן במקדש. ומניין שאין עונים אמן במקדש? - שנאמר: "קומו ברכו את ה' אלוהיכם מן העולם עד העולם (רש"י: היינו שהמברך אומר: "ברוך ה' אלוהי ישראל מן העולם ועד העולם"), ויברכו שם כבודך" (רש"י: היינו שעונים אחריו: "ברוך שם כבוד מלכותו לעולם ועד") (נחמיה ט). יכול על כל הברכות כולן תהילה אחת? (רש"י: שיענו פעם אחת "ברוך שם כבוד מלכותו לעולם ועד" על כל הברכות בסוף ברכה אחרונה) - תלמוד לומר: "ומרומם על כל ברכה ותהילה" (שם) - על כל ברכה וברכה תן לו תהילה.<br><br>בנחמיה ח,ו מסופר, שכל העם ענו אמן על הברכה שבירך עזרא, שכן שם נאספו כל העם חוץ למקדש.</small><br>• • •
##### הלכה יא
(א)  <big><strong>משנה</strong></big><br><small>הכוהנים היו נחלקים לעשרים וארבעה משמרות, ובכל שבוע היה עובד במקדש משמר אחד. כל משמר נחלק לכמה בתי אבות, וכל בית אב היה עובד ביומו. משנתנו באה ללמד, שהקלו חכמים לכוהנים בתעניות בזמן שבית המקדש היה קיים, הואיל והם עסוקים בעבודת המקדש.</small><br>
<strong>שלש תעניות הראשונות</strong> – שגזרו בית דין על הציבור, <strong>- אנשי משמר</strong> – הכוהנים שעבדו באותו שבוע במקדש (ולא עבדו ביום התענית), <strong>מתענין</strong> – בתעניות אלו, <strong>ולא משלימין</strong> – את התענית עד הערב, שמא תכבד העבודה על אנשי בית אב של אותו יום, ויצטרכו אנשי משמר לסייע להם, ואם יתענו כל היום, לא יהיה להם כוח לעבוד<strong>, ואנשי בית אב</strong> – הכוהנים שעבדו ביום התענית במקדש, <strong>לא היו מתענין</strong> – מפני טורח העבודה<strong>. שלש</strong> תעניות ה<strong>שניות</strong> – שגזרו בית דין על הציבור, שהן חמורות יותר מהראשונות, <strong>- אנשי משמר מתענין ומשלימין</strong> – מתענים כל היום כשאר העם<strong>, ואנשי בית אב מתענין ולא משלימין</strong> – את התענית עד הערב<strong>. שבע</strong> תעניות ה<strong>אחרונות</strong> – שהן החמורות ביותר, <strong>- אלו ואלו</strong> – אנשי משמר ואנשי בית אב, <strong>מתענין ומשלימין</strong> – מתענים כל היום כשאר העם<strong>; דברי רבי יהושע. וחכמים אומרים: שלש תעניות הראשונות - אלו ואלו לא היו מתענין</strong> – אפילו אנשי משמר לא היו מתענים<strong>. שלש</strong> תעניות ה<strong>שניות - אנשי משמר מתענין ולא משלימין</strong> – את התענית<strong>, ואנשי בית אב לא היו מתענין</strong> – מפני טורח העבודה<strong>. ושבע</strong> תעניות ה<strong>אחרונות - אנשי משמר מתענין ומשלימין, ואנשי בית אב מתענין ולא משלימין</strong> – הואיל ואנשי בית אב צריכים לעבוד במקדש, הקלו בהם אפילו בשבע התעניות האחרונות<strong>.</strong>
כך הוא פירושה של המשנה לפי רש"י ור"מ המאירי.<br>
לפי ר"ג פירושה של המשנה כך הוא: שלש תעניות הראשונות אנשי בית אב - שמקריבים קורבנות באותו היום, לא היו מתענין - הואיל ועוסקים בקורבנות, כל היום יום טוב הוא להם, ואנשי משמר מתענין - הואיל ואין הם עצמם עוסקים בקורבנות באותו היום, ולא משלימין - שכיון שמשמר שלהם עוסק בקורבנות באותו היום, יום טוב הוא להם. שלש שניות - שכבר תקפה הגזרה, מחמירים בהן ודוחים יום טוב מפני התענית.<br><br><small>לפי רש"י ור"מ המאירי, הקלו חכמים לכוהנים בתעניות אלו שלא יתענו. ואילו לפי ר"ג, החמירו חכמים על הכוהנים בתעניות אלו שיתענו, שכן הכוהנים אסורים בתענית בשבוע עבודתם, מפני שיום טוב הוא להם, כדין מי שקורבנו קרב בו ביום (ראה ירושלמי פסחים ד,א).<br>• • •<br>הואיל ושנינו במשנה הבדל בין אנשי משמר לאנשי בית אב בתעניות, שונים במשנה הבדל שהיה ביניהם בכל ימות השנה בזמן הבית.</small><br>
<strong>אנשי משמר מותרין לשתות יין בלילות</strong> – בשבוע של משמרתם, שהעבודה במקדש בלילות אינה מרובה, ואין אנשי משמר צריכים לסייע לאנשי בית אב<strong>, אבל לא בימים</strong> – בשבוע של משמרתם, שמא תכבד העבודה על אנשי בית אב, ויצטרכו אנשי משמר לסייע להם, ואם יהיו שתויי יין, אסור להם לעבוד במקדש<strong>; ואנשי בית אב</strong> אינם מותרים לשתות יין <strong>לא ביום ולא בלילה</strong> – ביום עבודתם ובלילה שלאחריו, שאף בלילה הם עוסקים בעבודה, לפי שהיו מעלים על המזבח בלילה חלבים ואברים של קורבנות שנזרק דמם ביום ולא הועלו ביום<strong>.</strong>
<strong>אנשי משמר ואנשי מעמד</strong> – אף ישראלים נחלקו לעשרים וארבעה מעמדות, מעמד לכל שבוע, והם היו שליחי כל ישראל לעמוד במקדש על קורבנות הציבור בשעת הקרבתם, <strong>אסורין</strong> – בשבוע של משמרתם, <strong>מלספר</strong> – שערותיהם, <strong>ומלכבס</strong> – בגדיהם<strong>, ובחמישי</strong> – ביום חמישי בשבוע של משמרתם, <strong>מותרין</strong> לספר ולכבס <strong>מפני כבוד השבת</strong> – שדרך רוב בני אדם להסתפר ולכבס ביום חמישי, ולא ביום שישי, מפני שביום שישי הם עסוקים בהכנת צורכי השבת, לכן התירו לאנשי משמר ולאנשי מעמד לספר ולכבס ביום חמישי, וכל שכן ביום שישי<strong>.</strong><br>
<strong>בחמישי מותרים מפני כבוד השבת</strong>
ב<strong>ירושלמי מגילה</strong> ד,א אמרו: עזרא התקין שיהיו מכבסים בחמישי מפני כבוד השבת.<br>• • •
(ב)  <big><strong>תלמוד</strong></big><br><small>במשנה שנינו: אנשי משמר מותרים לשתות יין בלילות, אבל לא בימים; ואנשי בית אב - לא ביום ולא בלילה.<br>וב<strong>תוספתא תעניות</strong> ב,ב-ג שנו: מפני מה (מוסב למשנתנו, ונותן לה טעם) אנשי משמר מותרים לשתות יין בלילות אבל לא בימים? - שאם תכבד העבודה על אנשי בית אב, יסמכו עליהם. אנשי בית אב - לא ביום ולא בלילה, מפני שהם תדירים בעבודה (שהם עובדים תדיר בין ביום ובין בלילה, ואף לילה הוא זמן העבודה להם).</small>
(ג)  מביאים את דברי התוספתא (הגרסה כאן צריכה להיות כמו בתוספתא. בכתב היד שלפנינו החליפו כאן בטעות 'אנשי משמר' ב'אנשי מעמד', ו'אנשי בית אב' ב'אנשי משמר', ו'יין' ב'מים'. ב"שרידי הירושלמי" הגרסה כאן כמו בתוספתא, חוץ מבמקום אחד):
<strong>מפני מה אנשי</strong> (מעמד) <strong>[משמר] מותרין לשתות</strong> (מים) <strong>[יין] בלילות אבל לא בימים</strong> – בשבוע של משמרתם<strong>? - שאם תכבד העבודה על אנשי</strong> (משמר (ב"שרידי הירושלמי" גרסו כאן בטעות: מעמד)) <strong>[בית אב]</strong> – שיהיו באותו היום קורבנות הרבה<strong>, יצטרפו אנשי</strong> (מעמד) <strong>[משמר] עמהן</strong> – אנשי המשמר יצטרפו לאנשי בית אב לסייע להם, ואם יהיו אנשי המשמר שתויי יין, אסור להם לעבוד במקדש, לכן אנשי משמר אינם מותרים לשתות יין בימים בשבוע של משמרתם<strong>.</strong> ומפני מה <strong>אנשי בית אב</strong> אינם מותרים לשתות יין <strong>לא ביום ולא בלילה</strong> – ביום עבודתם ובלילה שלאחריו? <strong>-</strong> מפני <strong>שהם תדירין</strong> (קבועים) <strong>בעבודה</strong> – שהם עוסקים בעבודה בין ביום ובין בלילה<strong>.</strong><br><br><small>ב<strong>בבלי תענית</strong> יז,א אמרו: תנו רבנן: מפני מה אמרו אנשי משמר מותרים לשתות יין בלילות אבל לא בימים? - שמא תכבד העבודה על אנשי בית אב, ויבואו ויסייעו אותם. ומפני מה אמרו אנשי בית אב לא ביום ולא בלילה? - מפני שהם רגילים בעבודה.</small><br>• • •<br>
במשנה שנינו: <strong>אנשי משמר ואנשי מעמד אסורין מלספר ומלכבס,</strong> ו<strong>בחמישי מותרין מפני כבוד השבת.</strong>
ומדייקים: <strong>הא</strong> – אבל <strong>שאר כל הימים</strong> אנשי משמר ואנשי מעמד <strong>אסורין</strong> מלספר ומלכבס<strong>.</strong> מה הטעם שהם אסורים? ואומרים: <strong>רבי יוסה</strong> (מגדולי אמוראי ארץ ישראל בדור הרביעי) אמר בשם <strong>רבי אבהו</strong> (אמורא ארץ ישראלי בדור השלישי) שאמר <strong>בשם רבי יוחנן</strong> (גדול אמוראי ארץ ישראל בדור השני)<strong>,</strong> וכן <strong>רבי אבון</strong> (מגדולי אמוראי ארץ ישראל בדור החמישי) אמר בשם <strong>רבי יסא</strong> (רבי אסי, אמורא ארץ ישראלי בדור השלישי) שאמר <strong>בשם חזקיה</strong> (אמורא ארץ ישראלי בדור הראשון)<strong>: גזרו</strong> (חכמים) <strong>עליהן</strong> (על אנשי משמר ואנשי מעמד) – שיהיו אסורים מלספר ומלכבס, כדי <strong>שלא ייכנסו לשבתן</strong> (לשבוע של משמרתם) כשהם <strong>מנוולין</strong> (מכוערים, מאוסים) – שכיון שאסורים מלספר ומלכבס בשבוע של משמרתם, יספרו ויכבסו בגדיהם קודם לכן, וייכנסו לשבוע של משמרתם כשהם נאים ונקיים ולא כשהם בשערות מגודלות ובבגדים מלוכלכים<strong>.</strong><br>
ומביאים ענין דומה: <strong>תמן תנינן</strong> – שם (במסכת אחרת) שנינו (משנה מועד קטן ג,א)<strong>: אלו</strong> – המנויים להלן, <strong>מגלחין במועד</strong> – מותרים לגלח את שערם בחול המועד<strong>: הבא ממדינת הים</strong> – בחול המועד, ולא היה יכול לגלח שערו לפני הרגל<strong>, ומבית השביה</strong> – שהיה שבוי בידי גויים, ושוחרר מידם בחול המועד<strong>, והיוצא מבית האסורין</strong> – בחול המועד<strong>, והמנודה</strong> – שנידוהו חכמים, והיה אסור בימי נידויו בגילוח, <strong>שהתירו לו חכמים</strong> – את נידויו בחול המועד<strong>.</strong> ומדייקים: <strong>הא</strong> – אבל <strong>שאר כל בני אדם אסורין</strong> מלגלח בחול המועד<strong>.</strong> מה הטעם שהם אסורים? - <strong>אמר רבי סימון</strong> (רבי שמעון בן פזי, אמורא ארץ ישראלי בדור השני והשלישי)<strong>: גזרו</strong> (חכמים) <strong>עליהם</strong> (על שאר כל בני אדם) – שיהיו אסורים מלגלח בחול המועד, כדי <strong>שלא ייכנסו לרגל</strong> (החג) כשהם <strong>מנוולין</strong> – שכיון שאסורים מלגלח בחול המועד, יגלחו קודם לכן וייכנסו לחג כשהם נאים<strong>.</strong><br><br><small>לאנשי משמר זמן המשמר הוא יום טוב שלהם, ולכן אנשי משמר בשבוע של משמרתם וכל אדם בחול המועד דינם שווה, שאסורים לספר ולכבס.<br><br>לסוגיה זו מקבילה בירושלמי מועד קטן ג,א.<br>במשנה מועד קטן ג,ב שנו אותה הלכה לגבי כיבוס בגדים בחול המועד, שמי שאי אפשר היה לו לכבס בגדיו לפני החג - מותר לכבס בחול המועד, אבל שאר כל אדם אסורים לכבס, כדי שלא ייכנסו לרגל כשהם מנוולים.<br><br>ב<strong>בבלי תענית</strong> יז,א אמרו: אנשי משמר ואנשי מעמד אסורים לספר ולכבס, ובחמישי מותרים מפני כבוד השבת. מאי טעמא? - אמר רבה בר בר חנה אמר רבי יוחנן: כדי שלא ייכנסו למשמרתם כשהם מנוולים (רש"י: שלא יהיו סומכים על יום אחד מימי שבת, ואין מסתפרים בשבת שעברה).<br><br>וב<strong>בבלי מועד קטן</strong> יד,א אמרו: ואלו מגלחים במועד: הבא ממדינת הים (רש"י: לפי שהיה אנוס, שלא היה לו פנאי לגלח קודם המועד), ומבית השביה, והיוצא מבית האסורים, והמנודה שהתירו לו חכמים (רש"י: נידויו, שלא היה יכול לגלח קודם המועד, שמנודה אסור בתספורת). ושאר כל אדם מאי טעמא אסורים? - כדתנן: אנשי משמר ואנשי מעמד אסורים לספר ולכבס, ובחמישי מותרים מפני כבוד השבת. ואמר רבה בר בר חנה אמר רבי אלעזר: מאי טעמא? - כדי שלא ייכנסו למשמרתם כשהם מנוולים. הכא נמי: כדי שלא ייכנסו לרגל כשהם מנוולים (רש"י: אם היו מותרים לגלח במועד, לא היו מגלחים לפני המועד, ונכנסים לרגל כשהם מנוולים).<br>• • •<br><strong>משמרות ובתי אבות</strong><br>ב<strong>תוספתא תעניות</strong> ב,ב שנו: יש מהם שקבעו עצמם לעולם (יש בתי אבות שקבעו את עצמם לשמש במקדש לעולם בימים ידועים בשבוע של משמרתם) - הבא בשבת, בא בשבת לעולם, לאחר שבת, לאחר שבת לעולם. יש מהם שמגרילים (יש בתי אבות שלא קבעו את עצמם לשמש במקדש לעולם בימים ידועים בשבוע של משמרתם, אלא שקובעים על פי גורל את הימים בשבוע של משמרתם שהם משמשים, והימים שהיו משמשים היו משתנים מדי פעם) פעם אחת בשנה, יש מהם שמגרילים פעם אחת בשבוע (בשבע שנים), ויש מהם שמגרילים בכל משמר ומשמר (כל פעם שהגיע זמנו של המשמר לשמש במקדש).<br>כל (כוהן) שמכיר את משמרתו ואת בית אב שלו, והוא מבתי אבות קבועים - אין אסור אלא אותו היום (הקבוע לעבודתו בבית המקדש) בלבד (אבל הוא מותר בשאר כל הימים). כל שמכיר את משמרתו ואין מכיר את בית אב שלו, והוא מבתי אבות קבועים - אסור כל אותה שבת. כל שאין מכיר לא את משמרתו ולא את בית אב שלו, והוא מבתי אבות קבועים - אסור כל אותו חודש (?). רבי אומר: אומר אני, שיהא זה אסור לעולם, אלא שתקנתו קלקלתו.<br><br>כל משמר ממשמרות הכהונה עבד במקדש בשבוע ידוע על פי סדר המשמרות שנקבע. יש בית אב שעבד במקדש ביום ידוע בשבוע של משמרו תמיד בכל פעם שהמשמר שימש (-"יש מהם שקבעו עצמם לעולם"). ויש בית אב שלא עבד במקדש ביום ידוע בשבוע של משמרו תמיד בכל פעם שהמשמר שימש, אלא פעמים שעבד ביום זה ופעמים שעבד ביום אחר (-"יש מהם שמגרילים").<br><br>במשנה שנינו, שאנשי בית אב אסורים לשתות יין ביום עבודתם ובלילה שלאחריו, ואנשי משמר אסורים לשתות יין ביום בשבוע של משמרתם.<br>ב<strong>ירושלמי פסחים</strong> ד,א אמרו, שמי שקורבנו קרב, אסור בהספד ובתענית ובעשיית מלאכה בו ביום, שיום זה יום טוב הוא לו. והוא הדין אנשי משמר, שאסורים בהספד ובתענית ובעשיית מלאכה בשבוע של משמרם, ששבוע זה יום טוב הוא להם.</small>
(ד)  מביאים את דברי התוספתא (הגרסה כאן צריכה להיות כמו בתוספתא):
<strong>תני</strong> – שנוי (שנו בברייתא בתוספתא)<strong>: כל מי</strong> (כוהן) <strong>שהוא מכיר אנשי משמר שלו</strong> – יודע מאיזה משמר הוא, <strong>ואנשי בית אב שלו</strong> – יודע מאיזה בית אב של המשמר הוא<strong>, ואינו</strong> (צריך לומר: <strong>והוא</strong>) <strong>מבתי אבות קבועין</strong> – אותו כוהן הוא מבתי האבות של הכוהנים שקבעו עצמם לעולם, ונמצא שיודע את השבוע ואת היום בשבוע שבית האב שלו עובד במקדש, <strong>- אסור</strong> בשתיית יין <strong>כל אותו היום</strong> – ביום עבודתם של בית האב שלו בשבוע של המשמר שלו, כדינם של אנשי בית אב ששנינו במשנה<strong>.</strong><br>
<strong>וכל מי</strong> (כוהן) <strong>שהוא מכיר אנשי משמר שלו</strong> – יודע מאיזה משמר הוא, <strong>ואינו מכיר אנשי בית אב שלו</strong> – אינו יודע מאיזה בית אב של המשמר הוא<strong>, ואינו</strong> (צריך לומר: <strong>והוא</strong>) <strong>מבתי אבות קבועים</strong> – אותו כוהן הוא מבתי האבות שקבעו עצמם לעולם, ונמצא שאינו יודע אלא את השבוע שבית האב שלו עובד במקדש, <strong>- אסור</strong> בשתיית יין <strong>כל אותה השבת</strong> – בשבוע עבודתם של המשמר שלו, כדינם של אנשי משמר ששנינו במשנה<strong>.</strong><br>
<strong>וכל מי</strong> (כוהן) <strong>שאינו מכיר לא אנשי משמר שלו</strong> – שאינו יודע מאיזה משמר הוא, <strong>ולא אנשי בית אב שלו</strong> (מילים אלו הן אשגרה מן האמור לעיל, שכן אם אינו יודע מאיזה משמר הוא, וודאי שאינו יודע מאיזה בית אב של המשמר הוא)<strong>, ואינו</strong> (צריך לומר: <strong>והוא</strong>) <strong>מבתי אבות קבועים</strong> – אותו כוהן הוא מבתי האבות שקבעו עצמם לעולם, ונמצא שאינו יודע את השבוע שהמשמר שלו עובד במקדש, <strong>- רבי</strong> (יהודה הנשיא) <strong>אומר: אומר אני שהוא</strong> – אותו כוהן שאינו יודע מאיזה משמר הוא, <strong>אסור</strong> בהספד <strong>לעולם</strong> – שכל שבוע תמיד יש להסתפק בו שמא הוא שבוע עבודתם של המשמר שלו<strong>, אלא שתקנתו</strong> (ב"שרידי הירושלמי": שתיקנתו) <strong>קלקלתו שהוא</strong> (ב"שרידי הירושלמי": שיהא) <strong>מותר בהספד</strong> – הקלקלה (פגם) שלו, שאינו יודע מאיזה משמר הוא, וצריך להיאסר לעולם בהספד, היא שתיקנה אותו (התירה לו), שיהא מותר בהספד, מפני שאין אדם יכול לעמוד באיסור הספד לעולם<strong>.</strong><br><br><small>אין "אינו" כאן אלא שיבוש מן "אוּ", כלומר, "הוא". המילה "אוּ" נשתבשה לעיתים ל"אֵן", וממנה ל"אֵין" ול"אינו" ("אוצר לשונות ירושלמיים").<br><br>שתי הבבות הראשונות של הברייתא בתוספתא נשנו לענין שתיית יין. אם אין כוהן מכיר את אנשי משמר שלו, לא נאסר כלל בשתיית יין, שאין לאסור שמא הוא מאנשי משמר ששבוע עבודתם באותו שבוע, שהרי אף אם מכיר את אנשי משמר שלו, לא נאסר בשתיית יין אלא שמא תכבד העבודה. ולכן הבבא השלישית של הברייתא בתוספתא לא נשנתה לענין שתיית יין, משום שמן הדין אין לאסור בשתיית יין לעולם כשאינו מכיר אנשי משמר שלו, ולא רק משום שתיקנתו קלקלתו.<br>המילים "שהוא מותר בהספד" אינן מדברי התוספתא, אלא הן תוספת של הירושלמי. מתוספת זו יש ללמוד, שהירושלמי מפרש את הבבא השלישית של הברייתא בתוספתא לענין הספד. אנשי משמר אסורים בהספד בשבוע של משמרם, ששבוע זה יום טוב הוא להם, ולכן מן הדין יש לאסור בהספד לעולם כשאינו מכיר אנשי משמר שלו, ורק משום שתיקנתו קלקלתו מותר בהספד.<br><br>בתוספתא הובאו דברי חכמים, החלוקים על רבי לגבי מי שאינו יודע מאיזה משמר הוא. דבריהם "אסור כל אותו חודש" קשים מאוד, ואפשר שמשום כך דברי חכמים חסרים בירושלמי.<br><br>מתוך הירושלמי לא נתברר אם הברייתא בתוספתא עוסקת בזמן הבית או לאחר החורבן.<br><br>הברייתא לא אמרה מה דינו של כוהן שהוא מבתי האבות שלא קבעו עצמם לעולם אלא שמגרילים. ונראה, שאם מכיר את משמרתו - אסור כל אותו שבוע, ואם אינו מכיר את משמרתו - תיקנתו קלקלתו שיהא מותר.</small><br>
ואומרים: <strong>כמה דתימר</strong> – כמו שאתה אומר, <strong>קלקלתו תיקנתו שהוא אסור בהספד</strong> (צריך לומר כמו ב"שרידי הירושלמי": <strong>תיקנתו קלקלתו שיהא מותר בהספד</strong>) – קלקלתו היא שתיקנה אותו, שיהא מותר בהספד<strong>, ודכוותה</strong> – וכמוה (כמו ההלכה הזאת לענין הספד, כך ההלכה הבאה לענין מלאכה), <strong>תקנתו</strong> (ב"שרידי הירושלמי": תיקנתו) <strong>קלקלתו שיהא אסור</strong> (צריך לומר: <strong>מותר</strong>) <strong>במלאכה</strong> – הקלקלה שלו, שאינו יודע מאיזה משמר הוא, וצריך להיאסר לעולם במלאכה, היא שתיקנה אותו, שיהא מותר גם במלאכה, מפני שאין אדם יכול לעמוד באיסור מלאכה לעולם<strong>.</strong><br><br><small>ב<strong>תוספתא תעניות</strong> ב,ג שנו: אנשי משמר ואנשי מעמד אסורים לספר ולכבס (בשבוע שחל בו זמן משמרם), בין משחרב הבית ובין עד שלא חרב הבית (כשהם מכירים את המשמר שלהם). רבי יוסה אומר: משחרב הבית מותרים, מפני שאבל הוא להם.<br><br>לדעת חכמים, בזמן הבית היו כל הכוהנים של אותו משמר אסורים בתספורת ובכיבוס, אף שלא עלו לירושלים, שהיה שבוע זה יום טוב להם מחמת עצמו, ולפיכך אמרו חכמים, שאף משחרב הבית לא נשתנה דינם. אבל לדעת רבי יוסי, בזמן הבית היו רק הכוהנים של אותו משמר שעלו לירושלים אסורים בתספורת ובכיבוס, שהיה שבוע זה יום טוב להם מפני שבשבוע זה עבדו במקדש, ולפיכך אמר רבי יוסי, שמשחרב הבית מותרים. מחלוקת מעין זו שנויה בתוספתא תעניות ג,ו בענין הימים של קורבן עצים, וחכמים ורבי יוסי הולכים שם לשיטתם כאן ("תוספתא כפשוטה").<br><br>אפשר שלדעת חכמים, אנשי משמר אסורים בהספד ובתענית ובעשיית מלאכה, בין משחרב הבית ובין עד שלא חרב הבית, בין כוהנים שהם בירושלים ובין כוהנים שהם חוץ לירושלים, כמו שאסורים לספר ולכבס, ולדעת רבי יוסי, משחרב הבית אנשי משמר מותרים בהספד ובתענית ובעשיית מלאכה, כמו שמותרים לספר ולכבס, והוא הדין כוהנים שהם חוץ לירושלים. אם כן, הבבא השלישית של הברייתא בתוספתא שהובאה לעיל, שנשנתה לענין הספד, תלויה במחלוקת חכמים ורבי יוסי, שלפי רבי יוסי, הבבא הזו עוסקת בזמן הבית ובכוהן שהוא בירושלים, ואילו לפי חכמים, הבבא הזו עוסקת אף לאחר החורבן, בין בכוהן שהוא בירושלים ובין בכוהן שהוא חוץ לירושלים.<br><br>גם לאחר החורבן היה ידוע השבוע שבו היה אמור לשמש כל משמר, שכן שמירת השבועות של המשמרות נמשכה דורות רבים אחרי החורבן.<br><br>ב<strong>בבלי תענית</strong> יז,א אמרו: תנו רבנן: מפני מה אמרו אנשי משמר מותרים לשתות יין בלילות אבל לא בימים? - שמא תכבד העבודה על אנשי בית אב, ויבואו ויסייעו אותם. ומפני מה אמרו אנשי בית אב לא ביום ולא בלילה? - מפני שהם רגילים בעבודה. מכאן אמרו: כל כוהן המכיר משמרתו ומשמרת בית אב שלו, ויודע שבתי אבותיו קבועים הם - אסור לשתות יין כל אותו היום. מכיר משמרתו ואינו מכיר משמרת בית אב שלו, ויודע שבתי אבותיו קבועים הם - אסור לשתות יין כל אותה שבת. אינו מכיר משמרתו ומשמרת בית אב שלו, ויודע שבתי אבותיו קבועים הם - אסור לשתות יין כל השנה כולה. רבי אומר: אומר אני: כוהן אסור לשתות יין לעולם, אבל מה אעשה שתקנתו קלקלתו.<br><br>הרי שהבבלי מפרש את הברייתא בתוספתא לענין שתיית יין.<br>בדברי חכמים, החלוקים על רבי לגבי מי שאינו יודע מאיזה משמר הוא, גרסו בבבלי: "אסור כל השנה כולה".<br>מתוך הבבלי לא נתברר אם הברייתא בתוספתא עוסקת בזמן הבית או לאחר החורבן, ונחלקו בכך מפרשי הבבלי.</small><br>• • •
##### הלכה יב
(א)  <big><strong>משנה</strong></big><br><small>מגילת תענית היא ספר המונה כל הימים שאירעו בהם מאורעות חשובים או שנעשו בהם ניסים לישראל בימי הבית השני. המגילה כתובה בצורת לוח לשנים עשר חודשי השנה, הכולל שלושים וחמישה מועדים. ימים אלה נקבעו כימים טובים, ואסרו חכמים להתענות בהם תענית ציבור, ויש מהם ימים שאסרו חכמים אף לספוד בהם את המת. משנתנו מלמדת את ההבדל בין הימים שנאמר בהם שלא להתענות ובין הימים שנאמר בהם שלא לספוד. המגילה כתובה בלשון ארמית.</small><br>
<strong>כל הכתוב במגילה "די לא למיספד"</strong> – כל יום שכתוב בו במגילת תענית שלא לספוד, <strong>- לפניו אסור</strong> – גם ביום שלפניו אסור להתענות ולספוד, שמא יתענה ויספוד ביום טוב עצמו<strong>, לאחריו מותר</strong> – אבל ביום שלאחריו מותר להתענות ולספוד, שהואיל ועבר יום טוב אין חוששים שמא יתענה ויספוד ביום טוב<strong>. רבי יוסי אומר: לפניו ולאחריו אסור</strong> – בין ביום שלפניו ובין ביום שלאחריו אסור להתענות. אבל לספוד אין אסור אלא ביום שלפניו, אבל ביום שלאחריו מותר<strong>.</strong> וכל הכתוב במגילה <strong>"די לא להתענאה"</strong> – כל יום שכתוב בו במגילת תענית שלא להתענות, <strong>- לפניו ולאחריו מותר</strong> – בין ביום שלפניו ובין ביום שלאחריו מותר להתענות<strong>. רבי יוסי אומר: לפניו אסור</strong> – גם ביום שלפניו אסור להתענות<strong>, ולאחריו מותר</strong> – אבל ביום שלאחריו מותר להתענות<strong>.</strong><br><br><small><strong>מגילת תענית</strong><br>המגילה נקראת כך על שם איסור התענית הנזכר בפתיחתה. במשנתנו היא מכונה מגילה סתם. המגילה מונה את החגים שבכל חודש וחודש מניסן ועד אדר, ומציינת בכל חג את סיבת קביעתו. המגילה נכתבה בסוף ימי הבית השני.<br>מגילת תענית שבידינו מורכבת משני יסודות. ביסוד האחד נמנים החגים, וביסוד השני באים הסברים מפורטים למאורעות שהוזכרו ביסוד הראשון. היסוד הראשון נקרא משנה, והיסוד השני נקרא גמרא. שלא כמו היסוד הראשון הכתוב בארמית, היסוד השני כתוב בעברית, והוא מאוחר ליסוד הראשון.<br>רוב המועדים המוזכרים במגילה קשורים למאורעות בימי החשמונאים. בחלקם הם ימי זיכרון לניצחונות של החשמונאים. המפורסם שבחגים אלה הוא חג החנוכה.<br>מועדים אחרים קשורים בניצחונות של החכמים הפרושים במאבקם נגד הצדוקים והבייתוסים. אפשר שאף אלה היו בימי החשמונאים.<br>במגילה נזכרים גם חג הפורים ויום חמישה עשר באב.<br>רוב החגים המוזכרים במגילה הם בני יום אחד, ויש כמה חגים בני יומיים. חג החנוכה נמשך שמונה ימים. שני החגים של חודש ניסן הם ארוכים ביותר.</small><br>• • •
(ב)  ואומרים: <strong>מתניתא דרבי מאיר</strong> – המשנה (שמחמירה ב"די לא למספד" מב"די לא להתענאה") של רבי מאיר (כדעתו)<strong>, דרבי מאיר אמר</strong> – שרבי מאיר אמר<strong>: "די לא למיספד"</strong> – כל יום שכתוב בו במגילת תענית שלא לספוד, <strong>- אסור להתענות</strong> – אסור גם להתענות בו, ולא שאסור רק לספוד בו<strong>, ו"דלא להתענות"</strong> ("די לא להתענאה") – כל יום שכתוב בו במגילת תענית שלא להתענות, <strong>- מותר בהספד</strong> – אסור להתענות בו, אבל מותר לספוד בו<strong>, ו"די לא" סתם</strong> – כל יום שלא כתוב בו במגילת תענית שלא לספוד או שלא להתענות, דינו <strong>כ"די לא להתענייא"</strong> – ואסור להתענות בו, אבל מותר לספוד בו. הרי שרבי מאיר סבור, שהימים שנאמר בהם שלא לספוד חמורים מהימים שנאמר בהם שלא להתענות, ולכן דעת תנא קמא במשנתנו (סתם משנה) כרבי מאיר<strong>.</strong><br><br><small>גם לפי הבבלי תענית יח,א, סתם משנתנו רבי מאיר.<br>גם לדעת רבי יוסי, הימים שנאמר בהם שלא לספוד חמורים מהימים שנאמר בהם שלא להתענות, והוא סובר כרבי מאיר, שכל יום שכתוב בו שלא לספוד, אסור גם להתענות בו, וכל יום שכתוב בו שלא להתענות, מותר לספוד בו, ולא נחלקו רבי מאיר ורבי יוסי אלא לגבי היום שלפניו והיום שלאחריו.<br><br>שמחתם של הימים שכתוב בהם שלא לספוד גדולה יותר מזו של הימים האחרים, משום שאירע בהם נס גדול יותר מהימים האחרים. לכן, בימים שכתוב בהם שלא לספוד אסרו להתענות ולספוד. אבל בימים שכתוב בהם שלא להתענות אסרו להתענות ולא אסרו לספוד, משום שההספד קל יותר מן התענית, שכן התענית שהיא כל היום יש בה עינוי יותר מן ההספד.<br><br>מדברי הירושלמי "מתניתא דרבי מאיר" יש ללמוד, שיש תנא החלוק על רבי מאיר ומחמיר ב"די לא להתענאה" מב"די לא למספד". ולפי אותו תנא, ב"די לא להתענאה" לפניו אסור ולאחריו מותר (לתנא קמא), או לפניו ולאחריו אסור (לרבי יוסי), וב"די לא למספד" לפניו ולאחריו מותר, או לפניו אסור ולאחריו מותר; ההפך ממשנתנו.</small><br>
<strong>אמר רבי יונה</strong> (מגדולי אמוראי ארץ ישראל בדור הרביעי)<strong>: "אילין יומיא די לא למיספד בהון,</strong> ו<strong>מקצתן די לא להתענייא בהון"</strong> – הגרסה במקבילה בירושלמי מגילה: "<strong>אילין יומיא די לא להתענאה בהון, ומקצתהון די לא למספד בהון</strong>". כך הוא נוסח הפתיחה של מגילת תענית, וכך יש לגרוס כאן. רבי יונה מביא ראיה לדברי רבי מאיר ממגילת תענית. במגילה נמנו שלושים וחמישה מועדים. רוב המועדים (עשרים ואחד מתוך שלושים וחמישה) לא כתוב בהם שלא לספוד או שלא להתענות, ומקצתם (ארבעה עשר מתוך שלושים וחמישה) כתוב בהם שלא לספוד. מנוסח הפתיחה של מגילת תענית יש ללמוד, שכל הימים אסורים בתענית, ומקצתם אסורים אף בהספד (ולכן, "די לא למיספד" - אסור להתענות, ו"די לא להתענאה" - מותר בהספד), ושיום שלא כתוב בו שלא לספוד או שלא להתענות אסור בתענית (ולכן, "די לא" סתם כ"די לא להתענאה"), כדברי רבי מאיר<strong>.</strong><br>• • •<br>במגילת תענית נאמר "די לא להתענאה <strong>בהון</strong>" ו"די לא למספד <strong>בהון</strong>".
ומביאים ברייתא: <strong>אמר רבן שמעון בן גמליאל: מה תלמוד לומר "בהון" "בהון" שני פעמים?</strong> – מה בא הכתוב (במגילת תענית) "בהון" "בהון" ללמדנו? שהמילים האלו נראות כמיותרות. <strong>אלא מלמד</strong> – דבר זה מורה<strong>, שהלילה מותר והיום אסור</strong> – רק ביום אסור להתענות ולספוד, אבל בלילה שלפניו מותר להתענות ולספוד, ולכן כתוב במגילת תענית: "אילין יומיא די לא להתענאה <strong>בהון</strong>, ומקצתהון די לא למספד <strong>בהון</strong>" - בהם (בימים) דווקא. רבן שמעון בן גמליאל דורש את הכתוב במגילת תענית כאילו הוא כתוב במקרא, שכן בימי התנאים לא ניתנה תורה שבעל פה להיכתב, ורק מגילת תענית נכתבה בימיהם, והרי היא כתורה שבכתב שניתנה להידרש<strong>.</strong><br>
ואומרים: דברי רבן שמעון בן גמליאל הם <strong>כהדא דתני</strong> – כזאת (ההלכה) ששנויה (במשנה בסוף מגילת תענית)<strong>: להן אינש דיהוי עלוהי ייסר</strong> (ב"שרידי הירושלמי" ובמקבילה: אסר) <strong>בצלו</strong> – כי אם (רק) איש שיהיה עליו איסר (נדר) בתפילה. לאחר שמנתה מגילת תענית את הימים שאסור להתענות בהם, היא מסיימת, שרק מי שקיבל עליו תענית בנדר קודם הימים האלו מותר להתענות בהם<strong>.</strong> ו<strong>אמר רבי יוסי בירבי בון</strong> (מגדולי אמוראי ארץ ישראל בדור החמישי)<strong>: שהוא צריך להזכירן</strong> (ב"שרידי הירושלמי" ובמקבילה: להזכיר) <strong>מבערב</strong> – איש זה צריך לומר את ההזכרה מעין המאורע של תענית ("עננו") בתפילת ערבית שבלילה שלפני יום התענית. הזכרה זו בתפילת ערבית היא הקבלה שהוא מקבל עליו את התענית בנדר. מכיון שרק מי שקיבל עליו תענית בנדר קודם יום טוב של מגילת תענית מותר להתענות בו, ומכיון שהוא יכול לקבל עליו את התענית מבערב, הרי שבלילה שלפני יום טוב של מגילת תענית עדיין לא חל עליו האיסור של יום טוב של מגילת תענית, ומותר להתענות בו, כדברי רבן שמעון בן גמליאל. אילו היה אסור להתענות בלילה שלפני יום טוב של מגילת תענית, לא היה יכול לקבל עליו את התענית מבערב, שהרי כבר חל עליו האיסור של יום טוב של מגילת תענית. מדברי רבי יוסי ברבי בון יש ללמוד, שכל יחיד שגזר עליו תענית צריך לומר את ההזכרה מעין המאורע של תענית ("עננו") בתפילת ערבית שבלילה שלפני יום התענית<strong>.</strong>
ואומרים: <strong>ואתייא כיי</strong> (=כההיא) <strong>דאמר</strong> – ובאה (המימרה שאמר רבי יוסי בירבי בון ללמד) כמו אותה (ההלכה) שאמר <strong>רבי זעורה</strong> (רבי זירא, מגדולי אמוראי ארץ ישראל בדור השלישי) <strong>בשם רב חונה</strong> (רב הונא, גדול אמוראי בבל בדור השני)<strong>:</strong> יחיד שגזר על עצמו תענית <strong>אומרה</strong> את ההזכרה – בתפילות בליל התענית (ערבית) וביום התענית שלאחריו (שחרית ומנחה), <strong>כלילי שבת וכיומו</strong> – שבשבת מזכיר מעין המאורע של שבת בתפילות בליל שבת וביום שבת שאחריו (הלכה זו נאמרה לעיל הלכה ב)<strong>.</strong><br><br><small>ב<strong>מגילת תענית</strong> נאמר: להן כל אינש דייתי עלוהי מן קדמת דנא ייסר בצלו. כיצד? - יחיד שקיבל עליו תענית שני וחמישי של כל השנה כולה, ופגעו בו ימים טובים הכתובים במגילת תענית, אם נדרו קודם לגזרתנו (אם קיבל עליו תענית בנדר קודם שחל עליו האיסור של יום טוב של מגילת תענית) - תידחה גזרתנו מפני נדרו. ואם גזרתנו קודמת לנדרו - יידחה נדרו מפני גזרתנו.<br><br>וב<strong>בבלי תענית</strong> יח,א אמרו: תניא: רבן שמעון בן גמליאל אומר: מה תלמוד לומר "בהון" "בהון" (רש"י: "דלא להתענאה בהון, ומקצתהון דלא למספד בהון") שני פעמים? - לומר לך: הם אסורים, לפניהם ולאחריהם מותרים (רש"י: "בהון" משמע מיעוט). ואמר שמואל: הלכה כרבן שמעון בן גמליאל (רש"י: דמדרבנן נינהו, ולא מחמרינן כולי האי).<br><br>וב<strong>בבלי תענית</strong> יב,א אמרו: אמר שמואל: כל תענית שלא קיבלה עליו מבעוד יום - לאו שמה תענית. אימת מקבל לה? - רב אמר: במנחה (רש"י: בזמן המנחה, ואפילו בשוק, אומר: הריני מחר בתענית), ושמואל אמר: בתפילת המנחה (רש"י: בסופה אומר: הריני מחר בתענית. ודווקא נקט מנחה, משום דסמוך לתחילת יום תעניתו, לאפוקי תפילת "יוצר"). אמר רב יוסף: כוותיה דשמואל מסתברא, דכתיב במגילת תענית (רש"י: לסוף ימים טובים הכתובים במגילת תענית): להן כל אינש דייתי עלוהי מן קדמת דנא (רש"י: לפני אלו ימים טובים) ייסר (רש"י: 'ייסר' לשון "ואסרה איסר" (במדבר ל)) בצלו (רש"י: בתפילה, ואי לא קיבלה עליה בתפילת המנחה - לא דחי להנך ימים טובים, אלמא דעיקר תענית בעי לקבולי עילויה בתפילת המנחה, ואי לא קבלה עילויה בתפילת המנחה - לא עשה כלום).<br><br>בירושלמי חסרות המילים "מן קדמת דנא" המופיעות במגילת תענית ובבבלי, ונראה שיש להשלימן כאן.<br><br>לפי הירושלמי, דעתו של רבן שמעון בן גמליאל היא, שהלילות שלפני ימים טובים הכתובים במגילת תענית מותרים, וכל שכן הימים שלפניהם ושלאחריהם. לכן, לפי הירושלמי, אף אם קיבל עליו את התענית בתפילת ערבית, דוחה נדרו את הימים הטובים. מכיון שהוא מקבל עליו את התענית בתפילת ערבית, קבלת התענית היא באמירת "עננו".<br>אבל לפי הבבלי, דעתו של רבן שמעון בן גמליאל היא, שהלילות שלפני ימים טובים הכתובים במגילת תענית אסורים, ורק הימים שלפניהם ושלאחריהם מותרים. לכן, לפי הבבלי, אם קיבל עליו את התענית במנחה או בתפילת מנחה ביום שלפניו, דוחה נדרו את הימים הטובים, אבל אם קיבלה בתפילת ערבית - אין דוחה נדרו את הימים הטובים (שמואל, שאמר כך, הולך לשיטתו, שהרי אמר שמואל, שהלכה כרבן שמעון בן גמליאל). מכיון שהוא מקבל עליו את התענית במנחה או בתפילת מנחה ביום שלפניו, קבלת התענית היא באמירת "הריני מחר בתענית".<br>נמצא שהבבלי והירושלמי הולכים בענין זמן קבלת תענית לשיטותיהם בדברי רבן שמעון בן גמליאל.<br><br>רבן שמעון בן גמליאל מקל יותר מרבי מאיר ומרבי יוסי במשנתנו לגבי הימים שלפניהם ושלאחריהם של הימים הכתובים במגילת תענית.<br>• • •<br><strong>רבי מאיר ורבי יוסי</strong><br>לעיל אמרו, שתנא קמא במשנתנו הוא רבי מאיר.<br>למדנו ארבעה דברים: תענית חמורה מהספד; הימים שנאמר בהם שלא לספוד חמורים מהימים שנאמר בהם שלא להתענות; הימים שלפניהם חמורים מהימים שלאחריהם; ורבי יוסי מחמיר מרבי מאיר.<br>לכן כך הן דעותיהם של רבי מאיר ושל רבי יוסי בענין תענית והספד בימים של מגילת תענית, לפניהם ולאחריהם:</small><br><img>
(ג)  ואומרים: <strong>מתניתא</strong> – המשנה מגילה א,ג אומרת: <strong>אף על פי שאמרו</strong> חכמים בזמני קריאת מגילת אסתר: עיירות גדולות ומוקפות חומה <strong>מקדימים</strong> בקריאת המגילה, אם חל זמן קריאתה בשבת, כגון אם חל להיות ארבעה עשר באדר בשבת, עיירות גדולות מקדימים וקוראים בשנים עשר באדר, <strong>ולא מאחרים</strong> קריאתה לאחר השבת, וכן הכפרים מקדימים קריאתם לפעמים ליום הכניסה (יום שני או חמישי בשבוע), ופעמים קוראים בשלושה עשר באדר, פעמים בשנים עשר ופעמים באחד עשר, כמו שמבואר במשנה מגילה א,ב, <strong>מותרים בהספד ובתענית</strong> בימים שהקדימו לקרוא בהם. המשנה הזו אין להעמיד אותה שהקדימו לקרוא בשלושה עשר באדר, כיון שיום זה אסור בתענית, שכן הוא יום טוב הכתוב במגילת תענית "די לא" סתם. ברם, המשנה הזו יש להעמיד אותה <strong>- או באחד עשר</strong> – שהקדימו כפרים לקרוא באחד עשר באדר, ויום זה מותר בהספד ובתענית לא רק כדעת רבי מאיר במשנתנו, אלא אפילו <strong>כרבי יוסי</strong> – כדעת רבי יוסי במשנתנו<strong>, או בשנים עשר</strong> – שהקדימו כפרים ועיירות גדולות לקרוא בשנים עשר באדר, ויום זה מותר בהספד ובתענית רק <strong>כרבי מאיר</strong> – כדעת רבי מאיר במשנתנו, אבל לא כדעת רבי יוסי, כיון שלדעת רבי יוסי, יום זה אסור בתענית, שכן הוא יום שלפני יום טוב הכתוב במגילת תענית "די לא" סתם<strong>.</strong><br>
ושואלים: <strong>וקשיא</strong> (=והא קשיא) <strong>על דרבי מאיר</strong> – והרי קשָׁה (הקושיה הבאה) לדעתו של רבי מאיר<strong>. לא כן תני</strong> – וכי לא כך שנוי (במשנה במגילת תענית)<strong>: בתרין עשר ביה יום טיריון</strong> – בשנים עשר בו (באדר) יום טיריון, והוא יום טוב שאסור להתענות בו ("די לא" סתם)<strong>?!</strong> הרי שאין להעמיד את המשנה במגילה שהקדימו לקרוא בשנים עשר באדר כדעת רבי מאיר.
ומשיבים: <strong>ואמר</strong> (צריך לומר: אמר) <strong>רבי יעקב בר אחא</strong> (אמורא ארץ ישראלי בדור השלישי והרביעי)<strong>: בטל יום טיריון, יום שנהרג</strong> בו <strong>לוליינוס ופ</strong>(<strong>ו</strong>)<strong>פוס</strong> – יום טוב שתיקנו ביום שנים עשר באדר בטל, כי באותו יום הוצאו להורג שני האחים לוליינוס ופפוס על קידוש השם (בפולמוס של קיטוס), ומותר להתענות בו לדעת רבי מאיר, ולכן העמדנו את המשנה במגילה שהקדימו לקרוא בשנים עשר באדר כדעת רבי מאיר<strong>.</strong><br>
בכתב היד שלפנינו נוסף הקטע הזה בצד בידי מגיה, אלא שאין מקומו להלן כפי שהוא בדפוסים, אלא מקומו כאן. ובמקבילה במגילה הוא חסר.
ותמהים: <strong>ואפילו על דעתיה דרבי מאיר</strong> (צריך לומר: <strong>דרבי יוסי</strong>) <strong>לית הוא</strong> (היא) <strong>מקשייא?!</strong> – וכי אפילו לדעתו של רבי יוסי אין היא (הקושיה לעיל) מוקשית?! שאין הקושיה לעיל קשה רק לדעתו של רבי מאיר, אלא היא קשה אפילו לדעתו של רבי יוסי. <strong>לא כן תני</strong> – וכי לא כך שנוי (במשנה במגילת תענית)<strong>: בתרין עשר ביה יום טיריון</strong> – בשנים עשר בו (באדר) יום טיריון, והוא יום טוב שאסור להתענות בו<strong>?!</strong> ולכן לדעת רבי יוסי ביום שלפניו, אחד עשר באדר, אסור להתענות. הרי שאין להעמיד את המשנה במגילה שהקדימו לקרוא באחד עשר באדר כדעת רבי יוסי.
ומשיבים (אותה תשובה): <strong>ואמר</strong> (צריך לומר: אמר) <strong>רבי יעקב בר אחא: בטל יום טיריון, יום שנהרג בו לוליינוס ופפוס</strong> – יום טוב שתיקנו ביום שנים עשר באדר בטל, ומותר להתענות ביום אחד עשר באדר אפילו לדעת רבי יוסי, ולכן העמדנו את המשנה במגילה שהקדימו לקרוא באחד עשר באדר אפילו כדעת רבי יוסי. לדעת רבי יוסי, אף שבטל יום טוב שתיקנו ביום שנים עשר באדר, יום זה אסור בתענית, שכן הוא יום שלפני יום טוב הכתוב במגילת תענית "די לא" סתם, ולכן אין להעמיד את המשנה במגילה שהקדימו לקרוא בשנים עשר באדר כדעת רבי יוסי<strong>.</strong><br><br><small>לדעת רבי יוסי, יש להעמיד את המשנה במגילה באחד עשר רק לאחר שבטל יום טיריון. ואילו לדעת רבי מאיר, יש להעמיד את המשנה במגילה בשנים עשר רק לאחר שבטל יום טיריון, ובאחד עשר באדר אף לפני שבטל יום טיריון. הרי שלפי רבי יוסי, נשנתה משנה זו לאחר שבטל יום טיריון. ואילו לפי רבי מאיר, נשנתה משנה זו אף לפני שבטל יום טיריון.<br><br>אפשר שצריך לגרוס כאן כך: וקשיא על דרבי מאיר. לא כן תני: בתרין עשר ביה יום טיריון?! - ואפילו על דעתיה דרבי יוסי לית היא מקשייא?! - אמר רבי יעקב בר אחא: בטל יום טיריון, יום שנהרג בו לוליינוס ופפוס.</small><br>• • •<br>במשנה במגילת תענית שנינו: <strong>יום תלת עשר</strong> (ב"שרידי הירושלמי": בתלת עשר) <strong>ביה יום ניקנור</strong> – בשלושה עשר בו (באדר) יום ניקנור<strong>.</strong>
ושואלים: <strong>מהו</strong> (מה הוא) <strong>יום ניקנור? -</strong> ומספרים: <strong>שלטון</strong> (מושל) <strong>משל מלכות יוון</strong> – ששמו ניקנור, <strong>[היה</strong> (כך ב"שרידי הירושלמי")<strong>] עובר לאלכסנדריאה</strong> – שבמצרים<strong>, וראה את ירושל</strong>י<strong>ם</strong> – והניף ידו כנגד ירושלים וכנגד בית המקדש, <strong>וחירף וגידף וניאץ</strong> (קילל, אמר דברי בוז) <strong>ואמר: "בשובי בשלום אתוץ את המגדל הזה"</strong> (לשון הכתוב בשופטים ח,ט) – כשאחזור בשלום מאלכסנדריה, אהרוס את בית המקדש<strong>. ויצא אליו</strong> (ב"שרידי הירושלמי" אין מילה זו) <strong>אחד משל בית חשמוניי והיה הורג בחיילותיו</strong> (אנשי מלחמתו של ניקנור)<strong>, עד שהגיע לקרוכין</strong> (מרכבה) <strong>שלו</strong> (של ניקנור)<strong>, וכיון שהגיע לקרוכין שלו קטע</strong> (קצץ) <strong>את יד</strong>י<strong>ו וחתך את ראשו</strong> (ב"שרידי הירושלמי": חתך את ראשו וקטע את ידיו) <strong>ותחבן</strong> (נעץ את הראש ואת הידיים) <strong>בעץ, וכתב</strong> (ב"שרידי הירושלמי" נוסף: עליהן) <strong>מלמטן</strong> (מלמטה)<strong>: הפה שדיבר באשמה</strong> (שפשע בדיבורו) – כך כתב אצל הראש של ניקנור<strong>, והיד שפשטה</strong> (הושיטה, הניפה) <strong>בגאוה</strong> – כך כתב אצל הידיים שלו<strong>. ותליין</strong> (תלה אותם) <strong>בקונטס</strong> (קונדס, מוט) <strong>נגד</strong> (מול, נוכח) <strong>ירושל</strong>י<strong>ם</strong> – ואותו יום שעשו לניקנור כך עשו אותו יום טוב<strong>.</strong><br>
יום שלושה עשר באדר (יום ניקנור) הוא יום טוב שאסור להתענות בו ("די לא" סתם).
ואומרים: <strong>על דעתיה דרבי מאיר</strong> (צריך לומר: <strong>דרבי יוסי</strong>) <strong>ניחא</strong> – לדעתו של רבי יוסי נוח (מובן) ששנו במגילת תענית יום שלושה עשר באדר, שאף על פי שלא היו צריכים לשנות יום זה מצד עצמו, שכן יום זה אסור להתענות ולהספיד בו לדעת רבי יוסי, כיון שהוא יום שלפני ארבעה עשר באדר (פורים), שהוא יום טוב הכתוב במגילת תענית "די לא למספד"<strong>,</strong> מכל מקום <strong>בא לוסר</strong> (לאסור) <strong>לפניו</strong> – יום שלושה עשר באדר ששנו במגילת תענית בא לאסור בתענית את היום שלפניו, שנים עשר באדר, כיון שהוא יום שלפני יום טוב הכתוב במגילת תענית "די לא" סתם<strong>.</strong>
אבל שואלים: <strong>על דעתיה דרבי יוסה</strong> (צריך לומר: <strong>דרבי מאיר</strong>) – לדעתו של רבי מאיר<strong>, מה בא לוסר?</strong> – מה בא לאסור יום שלושה עשר באדר ששנו במגילת תענית? <strong>לוסר לפניו</strong> – אם נאמר, שלדעת רבי מאיר בא יום שלושה עשר באדר ששנו במגילת תענית לאסור בתענית את היום שלפניו, שנים עשר באדר, כמו שאמרנו לדעת רבי יוסי, הרי <strong>לית ליה</strong> – אין לו (אינו סבור כך), שלדעת רבי מאיר אין לאסור בתענית יום שלפני יום טוב הכתוב במגילת תענית "די לא" סתם<strong>, עצמו</strong> – ואם נאמר, שלדעת רבי מאיר בא יום שלושה עשר באדר ששנו במגילת תענית לאסור בתענית את יום זה עצמו, הרי <strong>אסור מפני ארבעה עשר!</strong> – לדעת רבי מאיר יום זה אסור להתענות בו, כיון שהוא יום שלפני ארבעה עשר באדר (פורים), שהוא יום טוב הכתוב במגילת תענית "די לא למספד", ואם כן, לא היה צריך לשנות במגילת תענית את יום שלושה עשר באדר!
ומשיבים: <strong>בא להודיעך שהוא אסור</strong> (צריך לומר כמו ב"שרידי הירושלמי": <strong>מותר</strong>) <strong>בהספד</strong> – לדעת רבי מאיר בא יום שלושה עשר באדר ששנו במגילת תענית כדי להודיע לך (כדי שתדע) שיום זה מותר בהספד, שכן אילו לא שנו יום זה, היה יום זה אסור בתענית ובהספד לדעת רבי מאיר, כיון שהוא יום שלפני ארבעה עשר באדר (פורים), שהוא יום טוב הכתוב במגילת תענית "די לא למספד", ולכן שנו יום זה, שכתוב בו "די לא" סתם, כדי להודיע לך שהוא מותר בהספד<strong>.</strong><br><br><small>תשובה זו שהשיבו כאן אין בה טעם, שכן אם היה יום זה אסור בתענית ובהספד לדעת רבי מאיר, כיון שהוא יום שלפני ארבעה עשר באדר (פורים), אם כן, כל שכן עכשיו, ששנו יום זה, הוא אסור בתענית ובהספד, שהרי נוספה בו שמחה מפני עצמו. לכן נראה שתשובה זו הובאה כאן באשגרה מלהלן, ואין לגרוס אותה כאן.</small><br>
ותמהים: <strong>ואפילו על דרבי מאיר</strong> (צריך לומר: <strong>דרבי יוסי</strong>) <strong>לית היא מקשייא?!</strong> – וכי אפילו לדעתו של רבי יוסי אין היא (הקושיה לעיל) מוקשית?! שאין הקושיה לעיל קשה רק לדעתו של רבי מאיר, אלא היא קשה אפילו לדעתו של רבי יוסי. <strong>לא כן תני</strong> – וכי לא כך שנוי (במשנה במגילת תענית)<strong>: בתרין עשר ביה יום טיריון</strong> – בשנים עשר בו (באדר) יום טיריון, והוא יום טוב שאסור להתענות בו<strong>?!</strong> ומה בא לאסור יום שלושה עשר באדר ששנו במגילת תענית? אם נאמר, שלדעת רבי יוסי בא יום שלושה עשר באדר ששנו במגילת תענית לאסור בתענית את היום שלפניו, שנים עשר באדר, כמו שאמרנו לעיל, הרי יום זה אסור להתענות בו, כיון שהוא יום טוב הכתוב במגילת תענית (יום טיריון), ואם נאמר, שלדעת רבי יוסי בא יום שלושה עשר באדר ששנו במגילת תענית לאסור בתענית את יום זה עצמו, הרי יום זה אסור להתענות ולהספיד בו לדעת רבי יוסי, כיון שהוא יום שלפני ארבעה עשר באדר (פורים), שהוא יום טוב הכתוב במגילת תענית "די לא למספד", ואם כן, לא היה צריך לשנות במגילת תענית את יום שלושה עשר באדר!
ומשיבים: <strong>ואמר</strong> (צריך לומר: אמר) <strong>רבי יעקב בר אחא: בטל יום טיריון, יום שנהרג</strong> בו <strong>לוליינוס ופפוס</strong> – יום טוב שתיקנו ביום שנים עשר באדר בטל, והיה מותר להתענות בו, ולכן לדעת רבי יוסי בא יום שלושה עשר באדר ששנו במגילת תענית לאסור בתענית את היום שלפניו, שנים עשר באדר, כמו שאמרנו לעיל<strong>.</strong><br><br><small>הקושיות על רבי מאיר ורבי יוסי הן מיסודה של מגילת תענית שנשנתה לפני חורבן הבית השני, ואילו ביטול יום טיריון היה בפולמוס של קיטוס שהיה שנים רבות לאחר החורבן, ואם כן, אין בזה להשיב על מה שהקשו כאן על רבי יוסי. לכן נראה שמאמרו של רבי יעקב בר אחא הובא כאן באשגרה מלעיל, ואין לגרוס אותו כאן.</small><br>• • •<br>במשנה במגילת תענית שנינו: <strong>בארבעת עשר</strong> ביה <strong>ובחמשת עשר</strong> ביה <strong>פורייא</strong> – בארבעה עשר בו (באדר) ובחמישה עשר בו (באדר) ימי פורים הם<strong>, די לא למיספד</strong> – שלא להספיד בהם<strong>. בשית עשר ביה שרייו למיבני שור ירושלם</strong> – בשישה עשר בו (באדר) התחילו לבנות חומת ירושלים<strong>, די לא למיספד</strong> – שלא לספוד בו<strong>.</strong><br>
יום שישה עשר באדר הוא יום טוב שאסור להתענות ולהספיד בו ("די לא למספד").
ואומרים: <strong>על דעתיה דרבי מאיר ניחא</strong> – לדעתו של רבי מאיר נוח (מובן) ששנו במגילת תענית יום שישה עשר באדר, שהיו צריכים לשנות יום זה מצד עצמו, שכן אילו לא שנו יום זה, היה יום זה מותר להתענות ולהספיד בו לדעת רבי מאיר, כיון שהוא יום שאחרי חמישה עשר באדר (פורים), שהוא יום טוב הכתוב במגילת תענית "די לא למספד"<strong>,</strong> לכן <strong>בא לוסר</strong> (לאסור) <strong>לפניו</strong> (צריך לומר: <strong>עצמו</strong>) – יום שישה עשר באדר ששנו במגילת תענית בא לאסור בתענית ובהספד את יום זה עצמו, כיון שהוא יום טוב הכתוב במגילת תענית "די לא למספד"<strong>.</strong>
אבל שואלים: <strong>על דעתיה דרבי יוסה</strong> – לדעתו של רבי יוסי<strong>, מה בא לוסר?</strong> – מה בא לאסור יום שישה עשר באדר ששנו במגילת תענית? <strong>לוסר לפניו</strong> (צריך לומר: <strong>עצמו</strong>)<strong>?!</strong> – וכי נאמר, שלדעת רבי יוסי בא יום שישה עשר באדר ששנו במגילת תענית לאסור את יום זה עצמו, כמו שאמרנו לדעת רבי מאיר?! <strong>לית ליה</strong> – וכי אין לו (וכי אינו סבור) <strong>עצמו אסור מפני חמשה עשר?!</strong> – וכי לדעת רבי יוסי אין יום זה עצמו אסור להתענות בו, כיון שהוא יום שאחרי חמישה עשר באדר (פורים), שהוא יום טוב הכתוב במגילת תענית "די לא למספד"?! ואם כן, לא היה צריך לשנות במגילת תענית את יום שישה עשר באדר!
ומשיבים: <strong>בא להודיעך שהוא אסור בהספד</strong> – לדעת רבי יוסי בא יום שישה עשר באדר ששנו במגילת תענית להודיע לך שיום זה אסור אף בהספד, שכן אילו לא שנו יום זה, היה יום זה אסור בתענית ומותר בהספד לדעת רבי יוסי, כיון שהוא יום שאחרי חמישה עשר באדר (פורים), שהוא יום טוב הכתוב במגילת תענית "די לא למספד", ולכן שנו יום זה שכתוב בו "די לא למספד", כדי להודיע לך שהוא אסור אף בהספד<strong>.</strong><br>• • •
(ד)  במשנה במגילת תענית שנינו: <strong>בשבעת עשר ביה קמון עממיא על פליטת ספריא במדינת כ</strong>(<strong>ו</strong>)<strong>לקיס ובית זבדין והוה פרקן</strong> – בשבעה עשר בו (באדר) קמו הגויים על פליטת הסופרים (שארית החכמים) במדינת כלקיס (אזור בבקעת הלבנון) ובית זבדין (עיר בסוריה), והיתה הצלה לבית ישראל<strong>.</strong><br>
יום שבעה עשר באדר הוא יום טוב שאסור להתענות בו ("די לא" סתם).
ואומרים: <strong>על דעתיה דרבי מאיר ניחא</strong> – לדעתו של רבי מאיר נוח (מובן) ששנו במגילת תענית יום שבעה עשר באדר, שהיו צריכים לשנות יום זה מצד עצמו, שכן אילו לא שנו יום זה, היה יום זה מותר להתענות בו לדעת רבי מאיר, כיון שהוא יום שאחרי שישה עשר באדר, שהוא יום טוב הכתוב במגילת תענית "די לא למספד"<strong>,</strong> לכן <strong>בא לוסר</strong> (לאסור) <strong>עצמו</strong> – יום שבעה עשר באדר ששנו במגילת תענית בא לאסור בתענית את יום זה עצמו, כיון שהוא יום טוב הכתוב במגילת תענית "די לא" סתם<strong>.</strong>
אבל שואלים: <strong>על דעתיה דרבי יוסה</strong> – לדעתו של רבי יוסי<strong>, מה בא לוסר?</strong> – מה בא לאסור יום שבעה עשר באדר ששנו במגילת תענית? (בכתב היד שלפנינו נוספו שש המילים הבאות בצד בידי מגיה) <strong>לוסר לפניו</strong> (צריך לומר: <strong>עצמו</strong>)<strong>?!</strong> – וכי נאמר, שלדעת רבי יוסי בא יום שבעה עשר באדר ששנו במגילת תענית לאסור את יום זה עצמו, כמו שאמרנו לדעת רבי מאיר?! <strong>לית ליה</strong> – וכי אין לו (וכי אינו סבור) <strong>עצמו אסור</strong> (צריך להוסיף: <strong>מפני ששה עשר</strong>)<strong>?!</strong> – וכי לדעת רבי יוסי אין יום זה עצמו אסור להתענות בו, כיון שהוא יום שאחרי שישה עשר באדר, שהוא יום טוב הכתוב במגילת תענית "די לא למספד"?! ואם כן, לא היה צריך לשנות במגילת תענית את יום שבעה עשר באדר! אין להשיב על שאלה זו כמו שהשיבו לעיל.
ומשיבים: <strong>אמר רבי יוסה</strong> (מגדולי אמוראי ארץ ישראל בדור הרביעי)<strong>: כל אילין מילייא לא מסייען ולא תברן לא על דרבי מאיר ולא על דרבי יוסה</strong> – כל הדברים האלה (השנויים במגילת תענית) לא מסייעים ולא סותרים לא לדעתו של רבי מאיר ולא לדעתו של רבי יוסי<strong>. לא בא</strong> (התנא של מגילת תענית) <strong>אלא למנות ימים שנעשו בהן ניסים לישראל</strong> – ולא בא התנא להודיע ימים שאסור להתענות ולהספיד בהם, שהרי יש ימים שנמנו במגילת תענית שאנו יודעים שאסור להתענות ולהספיד בהם משום הימים שלפניהם או שלאחריהם, לרבי מאיר כדעתו ולרבי יוסי כדעתו, ולא היה צריך לשנות אותם במגילת תענית, כפי ששאלו לעיל<strong>.</strong>
<strong>תדע לך שהוא כן</strong> – יש לך להביא ראיה שלא בא התנא אלא למנות ימים שנעשו בהם ניסים<strong>, דתנינן</strong> – שהרי אנו שונים (במשנה במגילת תענית)<strong>: בריש ירחא דניסן דיתקן</strong> (=דאיתקן (שהותקן)) <strong>תמידא</strong> – בראש חודש ניסן הותקן (נוסד) קורבן התמיד (הגרסה במגילת תענית: מן ריש ירחא דניסן ועד תמניא ביה איתוקם (הוקם, הועמד) תמידא. וכאן הזכירו את ראש חודש ניסן בלבד, משום שהביאו ראיה מיום זה עצמו)<strong>, די לא למיספד</strong> – שלא לספוד בו<strong>. בלא כך</strong> – בלא ששנו יום זה במגילת תענית<strong>, אינו אסור מחמת ראש ח</strong>ו<strong>דש?!</strong> – וכי לדעת הכל אין יום זה עצמו אסור להתענות ולספוד בו, כיון שהוא ראש חודש, וראש חודש אסור בתענית ובהספד?! ואם כן, לא היה צריך לשנות במגילת תענית את יום ראש חודש ניסן! אלא ששנו יום זה, כדי למנותו בימים שנעשו בהם ניסים.<br><br><small>כל מה ששאלו בסוגיה לעיל על רבי מאיר ועל רבי יוסי אינו קשה על רבן שמעון בן גמליאל, שהרי לדעתו הימים שלפניהם ושלאחריהם מותרים בתענית ובהספד. נמצא שלפי רבן שמעון בן גמליאל, בא התנא של מגילת תענית להודיע ימים שאסור להתענות ולהספיד בהם.<br><br>בשל הדמיון בקטעי הסוגיה לעיל, חלו שיבושים בגרסת הסוגיה, והחליפו 'רבי יוסי' ו'רבי מאיר' זה בזה, וכן 'עצמו' ב'לפניו' ו'מותר' ב'אסור'. הלשון "לוסר לפניו / עצמו לית ליה עצמו אסור" מופיעה שלוש פעמים בסוגיה בשני אופני פיסוק שונים.</small><br>• • •<br>ומביאים ברייתא: <strong>אבל בשבתות ובימים טובים מתענין לפניהן ולאחריהן. מה ראיתה</strong> (ראית) – מה הטעם <strong>להקל באלו</strong> – בשבתות ובימים טובים שמתענים ביום שלפניהם וביום שלאחריהם, <strong>ולהחמיר באלו</strong> – בימים הכתובים במגילת תענית שאין מתענים ביום שלפניהם וביום שלאחריהם (לרבי מאיר כדעתו ולרבי יוסי כדעתו)<strong>? - שאלו דברי תורה</strong> – שבתות וימים טובים אסורים בתענית מדברי תורה<strong>, ואין דברי תורה צריכין חיזוק</strong> – ולכן ביום שלפניהם וביום שלאחריהם לא אסרו להתענות שמא יתענה בהם עצמם<strong>, ואלו דברי סופרים</strong> – ימים הכתובים במגילת תענית אסורים בתענית מדברי חכמים<strong>, ודברי סופרים צריכין חיזוק</strong> – ולכן ביום שלפניהם וביום שלאחריהם אסרו להתענות שמא יתענה בהם עצמם<strong>.</strong><br><br><small>ב<strong>תוספתא תעניות</strong> ב,ו שנו: בשבתות ובימים טובים מותר להתענות לפניהם ולאחריהם. מפני מה אלו אסורים ואלו מותרים? - אלו מדברי תורה, ואין דברי תורה צריכים חיזוק, ואלו דברי סופרים, ודברי סופרים צריכים חיזוק.<br>ובגמרא ל<strong>מגילת תענית</strong> נאמר: בימים טובים ובראשי חודשים מותר להתענות לפניהם ולאחריהם.<br><br>בירושלמי הביאו את הברייתא בתוספתא, והוסיפו בראשה את המילה "אבל", להבליט את הניגוד בין הימים הכתובים במגילת תענית שנשנו במשנתנו ובין שבתות וימים טובים שנשנו בברייתא.<br>בברייתא לא הוזכרו ראשי חודשים, אך דינם כמו שבתות וימים טובים, שמותר להתענות לפניהם ולאחריהם (בפסיקתא רבתי פרשה א נאמר, שראשי חודשים שקולים כמועדות וכשבתות).<br>• • •<br>ב<strong>בבלי תענית</strong> יז,ב-יח,א אמרו: תנו רבנן: אלין יומיא די לא להתענאה בהון (רש"י: שכולם אסורים בתענית), ומקצתהון די לא למספד בהון (רש"י: יש מהם קצת שחמורים כל כך שבהספד נמי אסורים). מריש ירחא דניסן ועד תמניא ביה איתוקם תמידא (רש"י: שהיו הצדוקים אומרים יחיד מתנדב ומביא תמיד, מאי דרוש - "את הכבש אחד תעשה בבוקר ואת הכבש השני תעשה בין הערביים", שהוא לשון יחיד, מאי אהדרו להו - "את קורבני לחמי לאישי תשמרו להקריב", שהוא לשון רבים, שיהיו כולם באים מתרומת הלשכה. וכל שמונה ימים נשאו ונתנו בדבר, עד שניצחו את הצדוקים, ועשו אותם יום טוב), די לא למספד. למה לי למימר מריש ירחא דניסן? לימא מתרי בניסן, וראש חודש גופיה יום טוב הוא! - אמר רבא: לא נצרכא אלא לאסור יום שלפניו (רש"י: להכי נקט מריש ירחא דניסן, לאסור יום שלפני ראש חודש בתענית). - שלפניו נמי, תיפוק לי דהוה ליה יום שלפני ראש חודש! - ראש חודש דאורייתא הוא, ודאורייתא לא בעי חיזוק (רש"י: ומשום ראש חודש לא היה יום שלפניו נאסר). דתניא: הימים האלה הכתובים במגילת תענית - הם ולפניהם ולאחריהם אסורים, שבתות וימים טובים, הם - אסורים, לפניהם ולאחריהם - מותרים. ומה הפרש בין זה לזה? הללו דברי תורה, ודברי תורה אין צריכים חיזוק. והללו דברי סופרים, ודברי סופרים צריכים חיזוק.<br>...כמאן כרבי יוסי (רש"י: דמתניתין, בתמיהה), דאמר: בין לפניו בין לאחריו אסור. אי הכי (רש"י: דאליבא דרבי יוסי מוקמת לה למגילת תענית), עשרים ותשעה נמי (רש"י: דקתרצת לעיל דאהכי נקט ריש ירחא דניסן, דהיינו יום שלושים, דאדר הסמוך לניסן לעולם חסר, משום דקא בעי למיסר יום עשרים ותשעה), מאי איריא דהוה ליה יומא דמקמי דאיתוקם תמידא? תיפוק לי (רש"י: דבלאו הכי הוי אסור יום עשרים ותשעה) דהוה ליה יומא דבתר עשרין ותמניא ביה (רש"י: שהוא יום טוב, ואסור יום שלאחריו כרבי יוסי, ואמאי נקט ריש ירחא לאסור את שלפניו?), דתניא: בעשרין ותמניא ביה אתת בשורתא טבתא ליהודאי דלא יעידון מן פתגמי אורייתא (רש"י: שלא יהיו צריכים ליבטל מתלמוד תורה, שנגזר עליהם שלא יעסקו בתורה) [די לא למספד]. אמר אביי: לא נצרכה אלא לחודש מעובר (רש"י: דעברוה לאדר, כגון שלא נראה החודש יום שלושים, דמשום יום טוב דעשרים ושמונה לא מתסר אלא עשרים ותשעה). רב אשי אמר: אפילו תימא חודש חסר (רש"י: ואהכי נקט מריש ירחא, דאי הוה אסר ליה ליום עשרים ותשעה משום בתר עשרים ושמונה, לא הוה אסר ליה אלא בתענית לחודיה). כל שלאחריו, בתענית אסור, בהספד מותר (רש"י: כל שאסור משום אחר יום טוב - בתענית הוא דאסור, הא בהספד מותר). וזה, הואיל ומוטל בין שני ימים טובים, עשאוהו כיום טוב עצמו (רש"י: ואהכי נקט מריש ירחא, דלהוי האי עשרים ותשעה דנקט מוטל בין שני ימים טובים, דאי אתסר משום לפני יום טוב, לא אתסר בהספד. והאי דנקט 'כל שלאחריו' כו' - לאו משום דלפניו בהספד נמי אסור, אלא איידי דפריך דלתסר יום עשרים ותשעה משום בתר עשרים ושמונה, מהדר ליה 'כל שלאחריו' כו').<br><br>כשהביאו בירושלמי ראיה מראש חודש ניסן ששנו במגילת תענית, יכלו לדחות את הראיה ולומר, כמו שאמרו בבבלי, שראש חודש ניסן ששנו במגילת תענית בא לאסור את היום שלפניו, כיון שהוא יום טוב הכתוב במגילת תענית "די לא למספד", ואילו משום ראש חודש אין לאסור את היום שלפניו.<br>לפי הבבלי, לדעת רבי יוסי יום שלפני יום טוב הכתוב במגילת תענית "די לא למספד" אסור בתענית ומותר בהספד. ואילו לפי מה שפירשנו בירושלמי, לדעת רבי יוסי יום שלפני יום טוב הכתוב במגילת תענית "די לא למספד" אסור בתענית ובהספד.<br>הרי שלפי מה שפירשנו בירושלמי, לדעת רבי יוסי יום עשרים ותשעה באדר אסור אף בהספד, כיון שהוא יום שלפני יום טוב הכתוב במגילת תענית "די לא למספד". ואם כן, כששאלו בבבלי: "מאי איריא דהוה ליה יומא דמקמי דאיתוקם תמידא? תיפוק לי דהוה ליה יומא דבתר עשרין ותמניא ביה", יכלו בירושלמי ליישב, שלדעת רבי יוסי ראש חודש ניסן ששנו במגילת תענית בא לאסור את היום שלפניו אף בהספד, ואילו משום שהוא יום שאחרי יום טוב הכתוב במגילת תענית "די לא למספד" אינו אסור אלא בתענית.<br>ברם, אף על פי שיכלו בירושלמי לדחות את הראיה מראש חודש ניסן ששנו במגילת תענית, מכל מקום, קיימים דברי הירושלמי, שלא בא התנא של מגילת תענית אלא למנות ימים שנעשו בהם ניסים.<br><br>וב<strong>בבלי תענית</strong> יח,א-ב אמרו: אמר רבי יוחנן: הלכה כרבי יוסי... ומי אמר רבי יוחנן הכי (רש"י: דלפניו מיהא אסור, כרבי יוסי)? והאמר רבי יוחנן: הלכה כסתם משנה. ותנן: אף על פי שאמרו מקדימים (רש"י: שקוראים קודם זמנה) ולא מאחרים, מותרים (רש"י: בני חמישה עשר דכרכים ובני ארבעה עשר דכפרים ועיירות שקראו מגילה קודם זמנה) בהספד ובתענית. אימת? אילימא בני חמיסר (רש"י: כרכים) דקרו בארבסר (רש"י: כגון שהלך לעיר וקרא עימהם, דפרוז בן יומו נקרא פרוז, כדאמרינן במגילה יט,א) - ומי שרי (רש"י: ארבעה עשר אפילו לבני חמישה עשר בהספד ותענית)? והכתיב במגילת תענית: יום ארבעה עשר בו ויום חמישה עשר בו יומי פוריא אינון, די לא למספד. ואמר רבא: לא נצרכה (רש"י: לכתוב במגילת תענית לאסור בהספד ותענית לבני ארבעה עשר בארבעה עשר ולבני חמישה עשר בחמישה עשר, דהא קרא כתיב בהדיא: "להיות עושים את ימי הפורים האלה" וגו') אלא לאסור את של זה בזה ואת של זה בזה (רש"י: בני חמישה עשר בארבעה עשר ובני ארבעה עשר בחמישה עשר)! ואלא בני ארבסר (רש"י: כפרים ועיירות) דקרו בתליסר (רש"י: כגון שחל ארבעה עשר בשלישי בשבת, והקדימו ליום הכניסה), יום ניקנור הוא (רש"י: ואסור בתענית)! ואלא בני ארבסר דקרו בתריסר (רש"י: כגון שחל ארבעה עשר ברביעי בשבת, והקדימו ליום הכניסה, דהיינו שנים עשר), יום טוריינוס הוא! ואלא בני ארבסר דקרו בחדיסר (רש"י: כגון שחל ארבעה עשר באחד בשבת, והקדימו ליום הכניסה, דהיינו אחד עשר), וקתני: מותרים בהספד ובתענית (רש"י: דאף על גב שהוא יום שלפני טוריינוס, שרי בהספד ובתענית)! - לא, לעולם בני ארבסר דקרו בתריסר. ודקאמרת יום טוריינוס הוא - יום טוריינוס בטולי בטלוה, הואיל ונהרגו בו שמעיה ואחיה (רש"י: חסידים היו). - ותיפוק לי דהוה ליה יום שלפני ניקנור! - אמר רב אשי: השתא איהו גופיה בטולי בטלוה, משום יום שלפני ניקנור ניקום ונגזור?!<br><br>בבבלי, שלא כמו בירושלמי, העמידו את המשנה במגילה שהקדימו לקרוא את המגילה באחד עשר באדר או בשנים עשר באדר אפילו כדעת רבי יוסי, משום סברתו של רב אשי.<br>בירושלמי לא קיבלו את סברתו של רב אשי, שהרי אמרו, שלדעת רבי יוסי, אף שבטל יום טוב שתיקנו ביום שנים עשר באדר, יום זה אסור בתענית, שכן הוא יום שלפני יום שלושה עשר באדר, שהוא יום טוב הכתוב במגילת תענית "די לא" סתם, ולכן אין להעמיד את המשנה במגילה שהקדימו לקרוא בשנים עשר באדר כדעת רבי יוסי.<br><br><strong>שנים עשר באדר - יום טיריון</strong><br>ב<strong>בבלי תענית</strong> יח,ב אמרו: מאי טוריינוס? - אמרו: כשהרג טוריינוס את לוליינוס ואת פפוס אחיו (רש"י: צדיקים גמורים היו) בלודקיא (עיר בסוריה), אמר להם: אם מעמו של חנניה מישאל ועזריה אתם, יבוא אלוהיכם ויציל אתכם מידי, כדרך שהציל את חנניה מישאל ועזריה מיד נבוכדנצר. אמרו לו: חנניה מישאל ועזריה צדיקים גמורים היו, וראויים היו ליעשות להם נס, ונבוכדנצר מלך הגון היה, וראוי ליעשות נס על ידו. ואותו רשע הדיוט הוא ואינו ראוי ליעשות נס על ידו, ואנו נתחייבנו הריגה למקום (רש"י: על חטא חייבי מיתות בית דין), ואם אין אתה הורגנו, הרבה הורגים יש לו למקום, הרבה דובים, הרבה נמרים, הרבה אריות יש לו, שפוגעים בנו והורגים אותנו. אלא לא מסרנו הקב"ה בידך, אלא שעתיד ליפרע דמנו מידך. אמרו: לא זז משם, עד שבאו דיופלי (זוג שליחים) מרומי ופצעו את מוחו בגיזרים (רש"י: מקלות).<br><br>בבבלי נקרא יום זה יום טוריינוס. אלא שהמסופר בבבלי על הריגת לוליינוס ופפוס על ידי טריינוס הוא הטעם לביטולו של החג ביום זה ולא לקביעתו.<br>בירושלמי נקרא יום זה יום טיריון. יש הקורא במקום 'יום טיריון' - 'יום סירון'. סירון היה שר צבא סורי. בספר חשמונאים מסופר על הניצחון של יהודה המכבי על הצבא הסורי. הניצחון על סירון היה הניצחון הראשון על צבא סורי, ועל כן נקבע כחג לאומי, זיכרון לדורות. בימיו של טריינוס בא על ישראל אסון באותו יום, כי באותו יום הוצאו להורג שני האחים לוליינוס ופפוס על קידוש השם, ועל כן נתבטל החג הקדום שהיה ביום זה.<br><br>טריינוס נזכר בכמה מקורות בהקשר להריגת לוליינוס ופפוס. טריינוס היה קיסר רומי, ומת מיתה טבעית (117 למנינם), שלא כמסופר במקורות הללו. נראה שהתכוונו ללוסיוס קוויטוס (קיטוס), מצביא של טריינוס ונציב רומי ביהודה, והחליפו את נציבו של הקיסר בקיסר עצמו. שמו של קיטוס ידוע במקורותינו וזכור לגנאי: 'פולמוס של קיטוס' (117 למנינם). קיטוס נהרג בפקודת הסינאט ברומא בראשית ימי אדריינוס (118 למנינם), שהיה קיסר רומי אחרי טריינוס.<br><br><strong>לוליינוס ופפוס</strong><br>בבראשית רבה סד,ח מסופר, שנתנה המלכות רישיון לבנות את בית המקדש מחדש, ואחר כך המלך השיב את פקודתו מפני מלשינות הכותים. לפי המסופר שם, פפוס ולוליינוס היו ראשי המתאמצים בבנין בית המקדש. מאורע זה היה בתחילת מלכותו של אדריינוס.<br>מסורת זו, שלפיה חיו פפוס ולוליינוס בתחילת מלכותו של אדריינוס, סותרת את המסורת שבירושלמי כאן, שלפיה נהרגו פפוס ולוליינוס בסוף ימיו של טריינוס.<br>אולם אפשר שאישים שונים הם שנקראו באותם שמות, ואם כן, אין סתירה בין המסורות.<br><br><strong>שלושה עשר באדר - יום ניקנור</strong><br>ב<strong>בבלי תענית</strong> יח,ב אמרו: מאי ניקנור? - דתניא: ניקנור אחד מהפרכי (שרי) יוונים היה, ובכל יום ויום היה מניף ידו על יהודה וירושלים, ואומר: מתי תיפול בידי וארמסנה. וכשגברו מלכי בית חשמונאי וניצחוהו, נכנסו לחילות שלו וקצצו בהונות ידיו ורגליו ותלאום בשערי ירושלים. אמרו: פה שהיה מדבר בגאוה וידיים שהיו מניפות על יהודה וירושלים תיעשה בהם נקמה זאת.<br><br>על מאורע זה מסופר גם בספר חשמונאים. שם מסופר גם על הניצחון על הצבא הסורי ביום הזה, ועל קביעת היום הזה ליום שמחה בכל שנה. יום זה נקבע חג לזכר הנקמה בניקנור ולזכר הניצחון על הצבא הסורי.<br><br><strong>המגדל זה בית המקדש</strong><br>ב<strong>מסכת שמחות</strong> דרבי חייה ג,ו שנו: המגדל זה בית המקדש.<br>וב<strong>שיר השירים רבה</strong> פרשה ד נאמר: "כמגדל דויד צוארך" - זה בית המקדש.<br>וב<strong>שיר השירים רבה</strong> פרשה ז נאמר: "אפך כמגדל הלבנון" - זה בית המקדש.<br><br><strong>ארבעה עשר באדר וחמישה עשר באדר - פורים</strong><br>אין קשר בין פורים לבין ימי המגילה, שהם זכר לניצחונות מימי החשמונאים. ימי הפורים נכללו במגילה רק משום שהם ימים שאין להתענות ואין לספוד בהם כמו ימי המגילה.<br><br><strong>שישה עשר באדר</strong><br>בספר חשמונאים מסופר על התחלת בניית חומות ירושלים על ידי יונתן, ועל השלמת החומות על ידי שמעון אחיו. התחלת בניית חומת העיר בשישה עשר באדר והשלמתה בשבעה באייר או בשבעה באלול נקבעו כימים טובים לדורות.<br><br><strong>מראש חודש ניסן ועד שמונה בו</strong><br>בימי הבית השני היו מחלוקות בעניני בית המקדש בין הבייתוסים והצדוקים ובין החכמים הפרושים. אחת מהמחלוקות היתה המחלוקת בקורבן התמיד. הבייתוסים, שאמרו שהתמיד בא משל יחיד, ביקשו לקבוע שהכוהנים שהיו בייתוסים יהיו שליטים בבית המקדש. ואילו החכמים, שאמרו שהתמיד בא משל ציבור, קבעו שבית המקדש הוא נחלת העם כולו וכל העם שותפים בקורבנות הציבור.<br>• • •<br>כאן התחלת מקבילה גם בירושלמי נדרים ח,א.</small><br>
אומרים: <strong>הדא דת</strong> (דאת) <strong>אמר</strong> – זאת (ההלכה במשנתנו) שאתה אומר (שאין להתענות ולספוד בימים הכתובים במגילת תענית, לפניהם ולאחריהם), <strong>- עד שלא בטלה מגילת תענית</strong> – לפני שבטלה המגילה<strong>, אבל משבטלה מגילת תענית</strong> – אחרי שבטלה המגילה, <strong>- בטלו כל אלו</strong> – בטלו כל הימים הכתובים במגילה, ומותר להתענות ולספוד בהם, לפניהם ולאחריהם<strong>. רבי חנינה</strong> (בר חמא) <strong>ורבי יונתן</strong> (אמוראים ארץ ישראלים בדור הראשון) <strong>תריהון אמרין</strong> – שניהם אומרים<strong>: בטלה מגילת תענית</strong> – משחרב הבית השני<strong>. רבי בא ורבי סימון</strong> (אמוראים בדור השלישי) <strong>תריהון אמרין</strong> – שניהם אומרים<strong>: בטלה מגילת תענית. רבי יהושע בן לוי</strong> (אמורא ארץ ישראלי בדור הראשון) <strong>אמר: בטלה מגילת תענית.</strong><br>
<strong>אמר רבי יוחנן</strong> (גדול אמוראי ארץ ישראל בדור השני)<strong>: אמש</strong> (בלילה שעבר) <strong>הייתי שונה</strong> (ברייתא בתוספתא תעניות ב,ה. במקבילות: הייתי יושב ושונה)<strong>: מעשה שגזרו תענית בחנוכה בלוד</strong> – שגזרו בית דין תעניות על הציבור, ותענית אחת חלה בחנוכה, וכגון תעניות שניות של גשמים שאסורים בהן בתספורת וברחיצה (חנוכה הוא יום טוב שאסור להתענות ולהספיד בו ("די לא למספד"))<strong>, ואמרו עליו על רבי אליעזר</strong> (בן הורקנוס, תנא בדור השני) <strong>שסיפר</strong> (גזז את שערו) <strong>ועל רבי יהושע</strong> (בן חנניה, מגדולי התנאים בדור השני) <strong>שרחץ</strong> – שניהם סוברים, שאפילו התחילו כבר להתענות בתעניות שגזרו בית דין תעניות על הציבור, ותענית אחת חלה בחנוכה, מפסיקים את התעניות, ואין מתענים בחנוכה, ולכן זה סיפר וזה רחץ כדי לפרסם את הדבר ברבים<strong>, אמר להם</strong> (לציבור שהתענו) <strong>רבי יהושע: צאו והתענו על מה שהתעניתם</strong> – שיתענו לכפרה על מה שהתענו שלא כהלכה, או שיתענו תענית אחרת בנוסף לתענית שהתענו ('על' = בנוסף ל- ("תוספתא כפשוטה")). ממעשה זה יש להוכיח שלא בטלה מגילת תענית משחרב הבית השני, שהרי רבי אליעזר ורבי יהושע היו אחר חורבן הבית<strong>. ואת אמר</strong> – ואתה אומר <strong>בטלה מגילת תענית?</strong> (בתמיהה) – כך תמה רבי יוחנן על האמוראים לעיל. <strong>- אמר רבי בא</strong> – השיב לרבי יוחנן על תמיהתו עליו ועל חבריו<strong>: ואפילו תימר</strong> – אתה אומר <strong>בטלה מגילת תענית, חנוכה ופורים לא בטלו</strong> – כל הימים הכתובים במגילה בטלו חוץ מחנוכה ופורים, ולכן אין מתענים בחנוכה<strong>.</strong><br><br><small>ב<strong>בבלי ראש השנה</strong> יח,ב אמרו: איתמר, רב ורבי חנינא אמרי: בטלה מגילת תענית (רש"י: ימים טובים שקבעו חכמים על ידי ניסים שאירעו בהם, ואסרום בתענית, ויש מהם אסורים אף בהספד, וכתבום במגילת תענית. עכשיו שחרב הבית - בטלו, ומותרים בהספד ובתענית). רבי יוחנן ורבי יהושע בן לוי אמרי: לא בטלה מגילת תענית. מתיב רב כהנא: מעשה וגזרו תענית בחנוכה בלוד, וירד רבי אליעזר ורחץ, ורבי יהושע וסיפר (רש"י: ורבי אליעזר ורבי יהושע אחר חורבן הבית הוו, דבימי רבן יוחנן בן זכאי רבם חרב הבית). ואמרו להם: צאו והתענו (רש"י: עשו תשובה) על מה שהתעניתם! - אמר רב יוסף: שאני חנוכה דמפרסם ניסא (רש"י: כבר הוא גלוי לכל ישראל על ידי שנהגו בו המצוות, והחזיקו בו כשל תורה, ולא נכון לבטלו).<br>ו<strong>שם</strong> יט,ב אמרו: תנאי היא (רש"י: אי בטלה מגילת תענית). דתניא: הימים האלו הכתובים במגילת תענית, בין בזמן שבית המקדש קיים, בין בזמן שאין בית המקדש קיים - אסורים, דברי רבי מאיר. רבי יוסי אומר: בזמן שבית המקדש קיים - אסורים, מפני ששמחה היא להם. אין בית המקדש קיים - מותרים, מפני שאבל הוא להם. והלכתא: בטלו, והלכתא: לא בטלו. קשיא הלכתא אהלכתא! - לא קשיא; כאן - בחנוכה ופורים, כאן - בשאר יומי.<br><br>לפי הבבלי, שלא כמו לפי הירושלמי, רבי יהושע בן לוי סבור שלא בטלה מגילת תענית. ברם נראה שיש לגרוס בדברי רבי יהושע בן לוי: <strong>לא</strong> בטלה מגילת תענית. לפי זה, יש סדר למאמרי האמוראים בירושלמי כאן, שבתחילה הביאו דברי שני אמוראים מהדור הראשון שסבורים שבטלה מגילת תענית, ואחריהם הביאו דברי שני אמוראים מהדור השלישי שסבורים גם הם שבטלה מגילת תענית, ולבסוף הביאו דברי רבי יהושע בן לוי מהדור הראשון שסבור שלא בטלה מגילת תענית, ואחריו הביאו דברי רבי יוחנן מהדור השני, שסבור גם הוא שלא בטלה מגילת תענית.<br><br>ב<strong>בבלי תענית</strong> יח,ב אמרו: רב נחמן גזר תעניתא בתריסר. אמרו ליה רבנן: יום טוריינוס הוא! - אמר להו: יום טוריינוס בטולי בטלוה, הואיל ונהרגו בו שמעיה ואחיה. - ותיפוק לי דהוה ליה יום שלפני ניקנור! - אמר רב אשי: השתא איהו גופיה בטולי בטלוה, משום יום שלפני ניקנור ניקום ונגזור?<br><br>ממה שאמרו בבבלי תענית יש ראיה, שאמוראי בבל סברו שלא בטלה מגילת תענית בימיהם, שהרי אמר רב נחמן שיום טוריינוס בטל, ולא אמר שבטלה מגילת תענית, ואף רב אשי, מאחרוני אמוראי בבל, אמר מה שאמר, ולא אמר שבטלה מגילת תענית.<br><br>בסוף הסוגיה בבבלי ראש השנה מובאים שני פסקי הלכה בענין מגילת תענית, המצוטטים בציון "הלכתא", הסותרים זה את זה, והם מיושבים כמו שקבעו הלכה בירושלמי, שבטלה מגילת תענית חוץ מחנוכה ופורים. מכיון שמקובל שפסקי הלכה המצוטטים כ"הלכתא" הם מן הסבוראים, הרי שבבבל קבעו הלכה, שבטלה מגילת תענית חוץ מחנוכה ופורים, כמה דורות אחרי שקבעו אותה בארץ ישראל.<br><br><strong>אמש הייתי שונה</strong><br>הלשון "אמש הייתי יושב ושונה" מיוחדת לרבי יוחנן, והיא נאמרה מפיו גם בירושלמי יבמות יב,ו וגיטין ד,ד.<br><br><strong>בטלה מגילת תענית, חנוכה ופורים לא בטלו</strong><br>לעיל אמרו, שלדעת רבי יוסי, אף שבטל יום טוב שתיקנו ביום שנים עשר באדר, יום זה אסור בתענית, שכן הוא יום שלפני יום שלושה עשר באדר, שהוא יום טוב הכתוב במגילת תענית "די לא" סתם, ולכן אין להעמיד את המשנה במגילה שהקדימו לקרוא בשנים עשר באדר כדעת רבי יוסי.<br>לפי זה, כשבטלה מגילת תענית, אף שבטל יום טוב שתיקנו ביום שלושה עשר באדר, יום זה אסור בתענית ובהספד, בין לדעת רבי מאיר ובין לדעת רבי יוסי, שכן הוא יום שלפני יום ארבעה עשר באדר (פורים), שהוא יום טוב הכתוב במגילת תענית "די לא למספד", ולכן אין להעמיד את המשנה במגילה שהקדימו לקרוא בשלושה עשר באדר, אלא שהקדימו לקרוא באחד עשר באדר או בשנים עשר באדר.<br>לכן, לפי הירושלמי, כשעדיין נהגה מגילת תענית, המשנה במגילה היא או באחד עשר כרבי יוסי, או בשנים עשר כרבי מאיר, כמו שאמרו לעיל; וכשבטלה מגילת תענית, המשנה במגילה היא או באחד עשר או בשנים עשר, בין כרבי מאיר ובין כרבי יוסי.<br><br>בבבלי, שלא כמו בירושלמי, העמידו את המשנה במגילה שהקדימו לקרוא את המגילה באחד עשר באדר או בשנים עשר באדר אפילו כדעת רבי יוסי, משום סברתו של רב אשי.<br>לפי זה, כשבטלה מגילת תענית, כיון שבטל יום טוב שתיקנו ביום שלושה עשר באדר, יום זה מותר בתענית ובהספד, בין לדעת רבי מאיר ובין לדעת רבי יוסי, אף על פי שהוא יום שלפני יום ארבעה עשר באדר (פורים).<br>לכן, לפי הבבלי, כשעדיין נהגה מגילת תענית, המשנה במגילה היא או באחד עשר או בשנים עשר, בין כרבי מאיר ובין כרבי יוסי; וכשבטלה מגילת תענית, המשנה במגילה היא או באחד עשר או בשנים עשר או בשלושה עשר, בין כרבי מאיר ובין כרבי יוסי.<br><br>נמצא שלפי הירושלמי, חנוכה ופורים, אף בימים שלפניהם ושלאחריהם אסור, ואילו לפי הבבלי, בימים שלפניהם ושלאחריהם מותר.</small><br>• • •
(ה)  ואומרים: <strong>מיליהון דרבנן אמרי</strong> (במקבילות: אמרין) – דבריהם של חכמים אומרים (משיטתם של האמוראים להלן למדים) ש<strong>בטלה מגילת תענית. רבי יונתן</strong> (אמורא ארץ ישראלי בדור הראשון) <strong>ציים כל ערובת ריש שתא</strong> – צם בכל ערב ראש השנה<strong>. רבי אבון</strong> (מגדולי אמוראי ארץ ישראל בדור החמישי) <strong>ציים כל ערובת שובא</strong> – צם בכל ערב שבת (גרסה מוטעית במקבילה בנדרים: ערובת סוכות)<strong>. רבי זעורה</strong> (רבי זירא, מגדולי אמוראי ארץ ישראל בדור השלישי) <strong>צם תלת מאוון צומין</strong> – שלוש מאות צומות<strong>, ואית דאמרי תשע מאוון</strong> – ויש אומרים, שרבי זעורה צם תשע מאות צומות<strong>, ולא חש</strong> (חשש, שם לב) <strong>למגילת תענית</strong> – שהתענה אף בימים הכתובים במגילת תענית<strong>. רבי יעקב בר אחא</strong> (אמורא ארץ ישראלי בדור השלישי והרביעי) <strong>מפקד לספריא</strong> – ציוה לסופרים (מלמדי מקרא לילדים בבית הספר)<strong>: אין אתת איתא מישאלינכון</strong> – אם באה אישה (מאימותיהם של הילדים המביאות את ילדיהן לבית הספר) לשאול אתכם<strong>, אומרון</strong> (במקבילות: אימרון) <strong>לה</strong> – אִמרו לה<strong>: בכל</strong> הימים <strong>מתענין, חוץ משבתות וימים טובים וראשי חדשים וחולו של מועד וחנוכה ופורים</strong> – הרי שרבי זעורה ורבי יעקב בר אחא סבורים שבטלה מגילת תענית חוץ מחנוכה ופורים. ושמא גם רבי אבון, שצם בכל ערב שבת, סבור כך, כי לא ייתכן שלא יחול ערב שבת אחד באחד מהימים הכתובים במגילת תענית<strong>.</strong><br><br><small>ראשונים גרסו כאן: אין אתא, או: אין אתא אינש, ולא גרסו: אין אתת איתא.<br><br>כאן מסתיימת המקבילה בירושלמי נדרים. המקבילה בירושלמי מגילה ממשיכה גם בהלכה הבאה.<br><br><strong>רבי יונתן צם בערב ראש השנה</strong><br>ב<strong>ויקרא רבה</strong> ל,ז וב<strong>קהלת רבה</strong> פרשה ט פסוק ז וב<strong>מדרש תנחומא</strong> פרשת 'אמור' סימן כב נאמר: בערב ראש השנה גדולי הדור מתענים והקב"ה מתיר/מוותר להם שליש מעוונותיהם, ומראש השנה ועד יום הכיפורים היחידים מתענים והקב"ה מתיר/מוותר להם עוד שליש מעוונותיהם, וביום הכיפורים כולם מתענים, אנשים ונשים וטף, והקב"ה מתיר/מוותר להם עוד שליש מעוונותיהם, עד שמוחל להם את הכל, ואומר להם לישראל: מה דאזל אזל, מן הכא ולהלן נחל חושבנא (מה שעבר עבר, מכאן ואילך נתחיל חשבון חדש).<br><br><strong>רבי זעורה צם שלוש מאות צומות</strong><br>ב<strong>בבלי בבא מציעא</strong> פה,א אמרו: רבי זירא, כשעלה לארץ ישראל (רש"י: ללמוד מפי רבי יוחנן), ישב מאה תעניות, שישתכח ממנו תלמודה של בבל, כדי שלא יטרידנו (מלקלוט תורת ארץ ישראל, שתלמודה של בבל מלא דברי פלפול ומחלוקת, מה שאין כן תלמודה של ארץ ישראל, שחכמי ארץ ישראל נוחים זה לזה בהלכה (רש"י)); וישב מאה תעניות אחרות, שלא ימות רבי אלעזר (שהיה עוסק בצורכי ציבור) בימיו וייפלו עליו צורכי הציבור; וישב מאה אחרות, שלא תשלוט בו אש של גיהינום.<br><br><strong>רבי יעקב בר אחא</strong><br>רבי יעקב בר אחא, שאמר לעיל שבטל יום טיריון, משמע ששאר הימים לא בטלו, סבור שלא בטלה מגילת תענית משחרב הבית, שהרי ביטול יום טיריון היה בפולמוס של קיטוס שהיה שנים רבות לאחר החורבן. אבל כאן אמר שרק חנוכה ופורים לא בטלו, משום שסבור שבימיו כבר בטלה מגילת תענית.<br><br><strong>ספריא</strong><br>מהאמור כאן עולה שהסופרים היו משמשים מורי הלכה בשאלות הלכה שכיחות ובספקות קטנים. הסופרים היו ממוצעים בין החכמים ובין התלמידים. הסופרים היו קוראים בתורה בציבור, והיו גם מלמדי תינוקות, ושימשו גם כמורי הוראה בשאלות יום יום שנשאלו על ידי הנשים והמון העם.</small><br>• • •
##### הלכה יג
(א)  <big><strong>משנה</strong></big><br><strong>אין</strong> בית דין <strong>גוזרין תענית על הציבור כתחילה</strong> (בתחילה) <strong>בחמישי</strong> – אין מתחילים בתעניות ביום חמישי בשבוע<strong>, שלא להפקיע את השערים</strong> – שלא יתייקרו על ידי כך מחירי המזונות, שביום חמישי שמתענים בו קונים מזונות רבים לצורך סעודת הלילה שלאחר התענית ולצורך סעודת השבת, ואם יתחילו להתענות ביום חמישי, כיון שעדיין לא ידעו המוכרים הבאים לעיר ביום חמישי שהציבור מתענים, לא יביאו מזונות כדי הצורך לסעודות ליל התענית ושבת, ויתייקרו המזונות לצורך סעודת השבת, אבל אם יתחילו להתענות ביום שני, ישמעו המוכרים הבאים לעיר ביום שני שהציבור מתענים, וכשיבואו ביום חמישי יביאו מזונות כדי הצורך לסעודות ליל התענית ושבת<strong>, אלא שלש תעניות הראשונות</strong> – שגוזרים בית דין על הציבור, <strong>שני וחמישי ושני</strong> – שגוזרים בתחילה ביום שני בשבוע<strong>, ושלש שניות</strong> – שלוש התעניות השניות, <strong>חמישי ושני וחמישי</strong> – שהואיל והתעניות הללו הן המשך לתעניות הראשונות, אין חוששים להפקעת שערים, ומותר להתחיל בהן ביום חמישי בשבוע<strong>. רבי יוסי</strong> (בר חלפתא, תנא בדור הרביעי) <strong>אומר: כשם שאין הראשונות בחמישי</strong> – כשם שהתעניות הראשונות אינן מתחילות ביום חמישי בשבוע אלא ביום שני בשבוע<strong>, כך לא שניות</strong> – לא שלוש התעניות השניות, <strong>ולא אחרונות</strong> – ולא שבע התעניות האחרונות, אינן מתחילות ביום חמישי בשבוע אלא ביום שני בשבוע<strong>.</strong><br><br><small><strong>שני וחמישי</strong><br>ב<strong>תוספתא תעניות</strong> ב,ד שנו: יום שני וחמישי הוחדו (יוחדו) לתענית ציבור, ובהם בתי דינים יושבים בעיירות, ובהם נכנסים לבתי כנסיות וקורים (בתורה).<br><br>ימי שני וחמישי היו מיועדים לתעניות ציבור, משום שבימים אלה ("ימי הכניסה") היו מתכנסים אנשי הכפרים בעיירות הגדולות (לתפילה בציבור ולקריאת התורה ולדין ולצורכי מסחר), ולכן בימים אלה היתה השתתפות מירבית של הציבור בתעניות.</small><br>• • •
(ב)  <big><strong>תלמוד</strong></big><br><small>המקבילה במגילה ממשיכה גם כאן, שכשהעתיקו מכאן למגילה את הסוגיה שבהלכה הקודמת, המשיכו בטעות להעתיק גם את הסוגיה שבהלכה הזו.<br>נראה שמה שהטעה את מעתיקי הסוגיה הוא, שבמשנה הקודמת באו סתם משנה ורבי יוסי כמו במשנתנו, וגם שם סתם משנה רבי מאיר כמו כאן, ולכן סברו מעתיקי הסוגיה שהסוגיה שבהלכה זו מוסבת על המשנה הקודמת, ולא חשו שהסוגיה שבהלכה זו מוסבת על משנתנו. יש לזכור, שבפני מעתיקי הסוגיות הופיעו בתחילת כל פרק המשניות של אותו פרק, ולאחריהן הופיעו הגמרות של אותו פרק, ולא היו ציוני הלכות למשניות ולגמרות, ולכן יכלו המעתיקים לטעות בקלות.<br>ומה שהטעה עוד את מעתיקי הסוגיה הוא, שבבבלי תענית יח,א אמרו, שאמר רבי יוחנן שהלכה כרבי יוסי במשנה הקודמת, ושאלו שם על רבי יוחנן ממה שהוא עצמו אומר שהלכה כסתם משנה (המשנה במסכת מגילה שהובאה בהלכה הקודמת), והוראתו של רבי יוחנן והשאלה ששואלים עליו בבבלי היא כמו הוראתו של רבי יוחנן והשאלה ששואלים עליו בירושלמי בסוגיה שבהלכה זו, ולכן סברו מעתיקי הסוגיה שהסוגיה שבהלכה זו מוסבת על המשנה הקודמת כמו בבבלי, ולא חשו שהסוגיה שבהלכה זו מוסבת על משנתנו.<br><br>כאן גם התחלת מקבילה בירושלמי יבמות ד,י.</small><br>
במשנה שנינו, שלדעת תנא קמא (להלן: סתמא (סתם משנה)) תעניות שניות מותר להתחיל בהן ביום חמישי, ולדעת רבי יוסי תעניות שניות אסור להתחיל בהן ביום חמישי.
ואומרים: <strong>שמעון בר בא</strong> (אמורא בדור השלישי) <strong>אמר: אתא עובדא קומי רבי יוחנן</strong> (גדול אמוראי ארץ ישראל בדור השני) – בא מעשה לפני רבי יוחנן (בענין תעניות שניות), <strong>והורי כרבי יוסה</strong> – והורה (פסק הלכה) כרבי יוסי (במשנתנו)<strong>, והוה רבי לעזר</strong> (רבי אלעזר בן פדת, אמורא בדור השני) <strong>מצטער</strong> – והיה רבי אלעזר מצטער (שהורה רבי יוחנן שלא כהלכה)<strong>,</strong> ו<strong>אמר</strong> (רבי אלעזר)<strong>: שבקין סתמא ועבדין כיחידיא?!</strong> – וכי מניחים סתם (הדעה במשנה שלא נזכר שם אומרה) ועושים כיחיד?! והרי כשיש מחלוקת של סתם ויחיד - הלכה כסתם! שהרי סתמא הוא בדרך כלל דעת רוב החכמים, ויחיד ורבים - הלכה כרבים. <strong>אשכח תני לה רבי חייה</strong> (בדור המעבר שבין התנאים לאמוראים, תלמידו של רבי יהודה הנשיא) <strong>בשם רבי מאיר</strong> – נמצא ששנה (בברייתא) רבי חייא אותה (את הדעה במשנה שלא נזכר שם אומרה) בשם רבי מאיר (ואם כן, הדעה הסתמית במשנה אינה אלא דעת יחיד, ואין הכרח לפסוק הלכה כסתם)<strong>. כד שמע דתני לה</strong> – כששמע (רבי אלעזר) ששנה אותה <strong>רבי חייה בשם רבי מאיר, אמר</strong> (רבי אלעזר)<strong>: יאות סבא ידע פ</strong>י<strong>רקי גרמ</strong>י<strong>ה</strong> – הזקן יודע טוב ויפה את הפרקים שלו עצמו (רבי יוחנן יודע היטב את פרקי המשניות ששנה, ויודע שהדעה הסתמית במשנה היא דעת רבי מאיר, וכיון שיש כאן מחלוקת של רבי מאיר ורבי יוסי - הלכה כרבי יוסי, ולכן הורה רבי יוחנן כרבי יוסי)<strong>.</strong><br><br><small>במקבילה ביבמות שנו במשנה שם מחלוקת של תנא קמא (סתם משנה), רבי יהודה ורבי יוסי, וגם שם הורה רבי יוחנן כרבי יוסי, והיה רבי אלעזר מצטער, וכששמע ששנה (בברייתא בתוספתא יבמות ו,ו) רבי חייא את הדעה הסתמית בשם רבי מאיר, הצדיק רבי אלעזר את רבי יוחנן שהורה כרבי יוסי.<br>נראה ששני מעשים היו, אחד כאן ואחד ביבמות, ובשניהם הורה רבי יוחנן כרבי יוסי, והיה רבי אלעזר מצטער. אם כן, הסוגיה נשנתה תחילה בשני המקומות, ולא שנשנתה תחילה במקום אחד ולאחר מכן הועתקה למקום השני.<br><br>ב<strong>ירושלמי מעשרות</strong> א,ז אמרו: אמר רבי לעזר: דרבי מאיר היא (דעת תנא קמא במשנה שם, החלוק על רבי יוסי, היא של רבי מאיר, ואינה סתם). אמר ליה (רבי אלעזר לרבי יוחנן, שסבור שדעת תנא קמא היא סתם): (יש לשלול את דבריך, שדעת תנא קמא היא סתם, כדי) דלא תסבור מימר, סתמא ורבי יוסי הלכה כסתמא; לפום כן צריך מימר, דרבי מאיר היא, דרבי מאיר ורבי יוסי הלכה כרבי יוסי.<br><br>רבי אלעזר חפץ להדגיש את המילה "יאות", ולכן אמרה בראש מאמרו.</small><br>• • •<br>ואומרים: <strong>רבי מנא</strong> (השני, מגדולי אמוראי ארץ ישראל בדור החמישי) <strong>בעא קומי</strong> – שאל (על הוראתו של רבי יוחנן) לפני <strong>רבי יודן</strong> (אמורא ארץ ישראלי בדור הרביעי)<strong>:</strong> וכי <strong>לא כן</strong> (כך) <strong>אמר רבי חזקיה</strong> (אמורא ארץ ישראלי בדור הרביעי) בשם <strong>רבי אבהו</strong> (אמורא ארץ ישראלי בדור השלישי) שאמר <strong>בשם רבי לעזר: כל מקום</strong> (במשנה) <strong>ששנה רבי</strong> (יהודה הנשיא) <strong>מחלוקת</strong> – שבמקום אחד במשנה שנה רבי מחלוקת בדבר, והזכיר את שמות התנאים החולקים, <strong>וחזר</strong> רבי <strong>ושנה סתם</strong> – שבמקום אחר במשנה שנה רבי שוב את אותה מחלוקת באותו דבר, והזכיר את שמות התנאים החולקים, חוץ מדעה אחת ששנה אותה סתם, שלא הזכיר שם אומרה, <strong>- הלכה כסתם</strong> – יש לפסוק הלכה כדעה הסתמית (מחלוקת במשנה וסתם במשנה - הלכה כסתם)<strong>?!</strong> וכמו כן, אם בברייתא שנויה מחלוקת בדבר, ובמשנה שנויה אותה מחלוקת באותו דבר, חוץ מדעה אחת ששנויה במשנה סתם, יש לפסוק הלכה כדעה הסתמית (מחלוקת בברייתא וסתם במשנה - הלכה כסתם). ואם כן, כאן (בענין תעניות שניות), שבברייתא שנו מחלוקת, כאמור לעיל, ובמשנה שנו סתם, היה לו לרבי יוחנן לפסוק הלכה כסתם, ומדוע פסק הלכה כרבי יוסי?<br><br><small>המימרה שאמרו בשם רבי אלעזר נזכרת גם בירושלמי ערלה ב,א; פסחים ג,ג; וסוטה ו,א.</small><br>
<strong>אמר ליה</strong> – אמר לו (רבי יודן לרבי מנא)<strong>: ולא</strong> (במקבילות: לא) <strong>רבי, דילמא חורן</strong> – שמא אחר. שלא רבי הוא ששנה את המחלוקת שבברייתא, אלא אולי חכם אחר שנה את המחלוקת, שהרי הברייתות לא נשנו על ידי רבי אלא על ידי תלמידיו, ולא אמר רבי אלעזר, שמחלוקת וסתם - הלכה כסתם, אלא כששנה רבי עצמו את המחלוקת, אבל כששנה חכם אחר את המחלוקת, אין הכרח לפסוק הלכה כסתם<strong>.</strong><br>
ושואלים (על דברי רבי יודן): והלא דברים קל וחומר: <strong>מה הָן אִין</strong> (צריך לומר: <strong>מה אין הן</strong>) <strong>דאשכח רבי מתני</strong> – מה אם היכן (במקום) שנמצא שרבי שונה <strong>מחלוקת וחזר</strong> רבי <strong>ושנה סתם</strong> – מחלוקת במשנה וסתם במשנה, <strong>- הלכה כסתם</strong> – שאין להתחשב במחלוקת, אף על פי שרבי שנה אותה<strong>, אתר דלא אשכח רבי מתני</strong> – מקום שלא נמצא שרבי שונה <strong>מחלוקת</strong>, <strong>אלא אחרים</strong> (תלמידיו של רבי) <strong>שנו מחלוקת</strong> (בברייתא) <strong>ורבי שנה סתם</strong> – מחלוקת בברייתא וסתם במשנה, <strong>-</strong> האם <strong>לא כל שכן</strong> (בוודאי ובוודאי) <strong>שתהא הלכה כסתם?</strong> – שאין להתחשב במחלוקת שאחרים שנו, אלא רק בסתם שרבי שנה. <strong>ואתא</strong> – וכן בא <strong>רבי חזקיה</strong> ואמר בשם <strong>רבי יעקב בר אחא</strong> שאמר בשם <strong>רבי שמעון בר בא</strong> שאמר <strong>בשם רבי לעזר: ואפילו אחרים שנו מחלוקת ורבי שנה סתם - הלכה כסתם</strong> – הרי שאמרו בפירוש, שמחלוקת בברייתא וסתם במשנה - הלכה כסתם<strong>.</strong> ובכן, יש לחזור ולשאול (את שאלתו של רבי מנא): <strong>ולמה הוא מורה לה כיחידייא?</strong> – מדוע הוא (רבי יוחנן) מורה אותה (את ההלכה) כיחיד (כרבי יוסי)? והרי היה לו לפסוק הלכה כסתם!<br><br><small>שאלה זו, ששואלים על רבי יוחנן שהורה כרבי יוסי, יש לשאול גם על רבי אלעזר, שמשום המחלוקת בברייתא הצדיק לעיל את רבי יוחנן שהורה כרבי יוסי: מדוע הצדיק אותו רבי אלעזר? והרי רבי אלעזר עצמו סבור, כפי שאמרו בשמו, שמחלוקת בברייתא וסתם במשנה - הלכה כסתם!</small><br>
ומשיבים (בשתי דרכים): דרך אחת: <strong>רבי שמואל בר ינא</strong> (בר אינא, אמורא ארץ ישראלי בדור הרביעי) אמר <strong>בשם רבי אחא</strong> (אמורא ארץ ישראלי בדור הרביעי)<strong>: הדא דאת אמר</strong> – זו (המימרה) שאתה אומר (שכששנו מחלוקת במקום אחד וסתם במקום אחר - הלכה כסתם), <strong>- בשאין מחלוקת אצל סתם</strong> – כשבמקום ששנו את הסתם, אין שנויות אצל (על יד) הדעה הסתמית גם דעות החכמים החולקים עליה<strong>, אבל אם יש מחלוקת אצל סתם</strong> – כשבמקום ששנו את הסתם, שנויה אצל הדעה הסתמית גם דעת חכם יחיד החולק עליה, או ששנויות אצל הדעה הסתמית גם דעות חכמים מרובים החולקים עליה, <strong>- לא בדא</strong> (=בהדא) – לא בזו אמרו <strong>הלכה כסתם</strong> – אין הכרח לפסוק הלכה כסתם (ר"מ המאירי בבלי יבמות מב,ב). ומכיון שכאן (בענין תעניות שניות), במשנה ששנו את הסתם, שנויה אצל הדעה הסתמית גם דעת חכם יחיד (רבי יוסי) החולק עליה, היה יכול רבי יוחנן לפסוק הלכה כרבי יוסי ולא כסתם. כמו כן, מכיון שבמקבילה במסכת יבמות, במשנה ששנו את הסתם, שנויות אצל הדעה הסתמית גם דעות חכמים מרובים (רבי יהודה ורבי יוסי) החולקים עליה, היה יכול רבי יוחנן לפסוק שם הלכה כרבי יוסי ולא כסתם<strong>.</strong><br><br><small>כששנה רבי במקום אחד מחלוקת, ושנה במקום אחר סתם, ולא שנה מחלוקת אצל הסתם, נתכוון רבי בזה לפסוק הלכה כסתם. אבל כששנה רבי במקום אחד מחלוקת, ושנה במקום אחר סתם, ושנה מחלוקת אצל הסתם, נתכוון רבי בזה שאין הכרח לפסוק הלכה כסתם. כך דרכו של רבי בעריכת המשנה.<br><br>כאן מסתיימת המקבילה בירושלמי מגילה.</small><br>
דרך שנייה: <strong>רבי יוסי בירבי בון</strong> (מגדולי אמוראי ארץ ישראל בדור החמישי) אמר <strong>בשם רבי אחא: הדא דת אמר</strong> – זו (המימרה) שאתה אומר (שכששנו מחלוקת במקום אחד וסתם במקום אחר - הלכה כסתם), <strong>- ביחיד אצל יחיד</strong> – כשבמקום ששנו את המחלוקת, שנויה אצל דעת חכם יחיד אחד, שהוא בעל הדעה הסתמית, דעת חכם יחיד אחר החולק עליה<strong>, אבל ביחיד אצל חכמים</strong> – כשבמקום ששנו את המחלוקת, שנויות אצל דעת חכם יחיד, שהוא בעל הדעה הסתמית, דעות חכמים מרובים החולקים עליה, <strong>- לא בדא</strong> – לא בזו אמרו <strong>הלכה כסתם</strong> – אין הכרח לפסוק הלכה כסתם. ומכיון שבמקבילה במסכת יבמות, בברייתא ששנו את המחלוקת, שנויות אצל דעת חכם יחיד (רבי מאיר), שהוא בעל הדעה הסתמית, דעות חכמים מרובים (רבי יהודה ורבי יוסי) החולקים עליה, היה יכול רבי יוחנן לפסוק שם הלכה כרבי יוסי ולא כסתם<strong>.</strong><br><br><small>כששנה רבי במקום אחד מחלוקת של יחיד ויחיד, ושנה במקום אחר דברי אחד מהם סתם, נתכוון רבי בזה לפסוק הלכה כסתם. אבל כששנה רבי במקום אחד מחלוקת של יחיד ומרובים, ושנה במקום אחר דברי היחיד סתם, נתכוון רבי בזה שאין הכרח לפסוק הלכה כסתם, מכיון שהמרובים חולקים על הסתם. כך דרכו של רבי בעריכת המשנה.<br><br>כאן מסתיימת המקבילה בירושלמי יבמות.<br><br>אפשר לומר, ששתי המימרות שאמרו בשם רבי אחא אינן חלוקות זו על זו, אלא שהמימרה שאמר רבי שמואל בר ינא בשם רבי אחא מתייחסת למקום ששנו את הסתם, והמימרה שאמר רבי יוסי בירבי בון בשם רבי אחא מתייחסת למקום ששנו את המחלוקת. מדברי שניהם עולה, שהלכה כסתם, אך ורק אם במקום ששנו את הסתם - אין מחלוקת אצל סתם, ובמקום ששנו את המחלוקת - יחיד אצל יחיד. אם לא כן, אין הכרח לפסוק הלכה כסתם.<br><br>במקבילה במגילה הובאה המימרה של רבי שמואל בר ינא בשם רבי אחא, ולא הובאה המימרה של רבי יוסי בירבי בון בשם רבי אחא. מעתיקי הסוגיות, שהעתיקו בטעות מכאן לשם את הסוגיה שבהלכה זו, הפסיקו את העתקת הסוגיה לפני סופה, כפי שמצוי בירושלמי בכמה סוגיות שהועתקו. ואפשר שלא העתיקו את המימרה השנייה, משום שמימרה זו באה ליישב בדרך נוספת את הוראתו של רבי יוחנן ביבמות ואינה באה ליישב את הוראתו כאן, ולכן אין כאן מקומה של המימרה השנייה, וממילא גם לא במגילה. ושמא הועתקה המימרה השנייה לכאן מיבמות, כי רצו להשוות את הסוגיה כאן לזו שביבמות, ולא חשו שאין כאן מקומה של המימרה השנייה. ביבמות ישנו המשך לסוגיה שאינו כאן, ואפשר שמקומו ביבמות, ולא הועתק לכאן.<br><br>ב<strong>ירושלמי ברכות</strong> ב,ג מצאנו מחלוקת בברייתא וסתם במשנה, ובברייתא - יחיד אצל יחיד, אבל במשנה - יש מחלוקת אצל סתם, ואמרו שם, שמשום כך אין הכרח לפסוק שם הלכה כסתם, ולכן הוצרך שם רב לפסוק הלכה כדברי המקל. הרי שסברו שם כפי שאמרו כאן בשם רבי אחא.<br><br><strong>יחיד אצל חכמים</strong><br>ב<strong>ירושלמי עירובין</strong> א,א אמרו במחלוקת של יחיד ומרובים (במשנה שם ד,ה), שהוצרכו לפסוק הלכה כדברי היחיד המקל, אף על פי שבהלכות עירובין הלכה כדברי המקל, משום שהיו סבורים לומר, שלא אמרו כלל זה בהלכות עירובין אלא ביחיד אצל יחיד, אבל לא ביחיד אצל חכמים.<br>גם ב<strong>ירושלמי גיטין</strong> א,ב אמרו במחלוקת של יחיד ומרובים (במשנה שם), שהוצרכו לפסוק הלכה כדברי היחיד המקל, אף על פי שבדברי סופרים הלכה כדברי המקל, משום שהיו סבורים לומר, שלא אמרו כלל זה בדברי סופרים אלא ביחיד אצל יחיד, אבל לא ביחיד אצל חכמים.<br><br>הרי שבהלכות עירובין ובדברי סופרים, אף על פי שהלכה כדברי המקל, מכל מקום ביחיד אצל חכמים - אין הכרח לפסוק הלכה כדברי היחיד המקל (ולכן הוצרכו לפסוק שם כדברי היחיד המקל). כמו כן, כאן, אף על פי שהלכה כסתם, מכל מקום ביחיד אצל חכמים - אין הכרח לפסוק הלכה כדברי היחיד שהוא סתם.<br>משום כך, מה שאמרו כאן: "אבל ביחיד אצל חכמים - לא בדא הלכה כסתם", יש לפרש, שאין הכרח לפסוק הלכה כסתם; אך אין לפרש, שאין הלכה כסתם כלל.<br><br><strong>מחלוקת וסתם - מחלוקת הבבלי והירושלמי</strong><br>ב<strong>בבלי יבמות</strong> מב,ב אמרו: אמר ליה רבי ירמיה לרבי זריקא: כי עיילת לקמיה דרבי אבהו, רמי ליה: מי אמר רבי יוחנן הלכה כרבי יוסי? והאמר רבי יוחנן הלכה כסתם משנה...! - אמר ליה: ...סתם ואחר כך מחלוקת היא (רש"י: דהא איפלגו עלה רבי יוסי ורבי יהודה), ואין הלכה כסתם; דאמר רבי יוחנן: מחלוקת ואחר כך סתם - הלכה כסתם, סתם ואחר כך מחלוקת (רש"י: כי מתניתין) - אין הלכה כסתם (ר"מ המאירי: אין הכרח לפסוק כסתם).<br>מסתמיך ואזיל רבי אבהו אכתפיה דרבי נחום שמעיה, והוה מנקיט ואזיל הלכתא מיניה (רש"י: מלקט ממנו הלכות פסוקות), בעא מיניה: מחלוקת ואחר כך סתם, מאי? - אמר ליה: הלכה כסתם. - סתם ואחר כך מחלוקת, מאי? - אמר ליה: אין הלכה כסתם. - סתמא במתניתין ומחלוקת בברייתא, מאי? - אמר ליה: הלכה כסתם.<br><br>לפי הבבלי, מחלוקת ואחר כך סתם - הלכה כסתם, וסתם ואחר כך מחלוקת - אין הלכה כסתם. ואילו לפי הירושלמי בשם רבי אחא, אם אין מחלוקת אצל סתם, והמחלוקת היא יחיד אצל יחיד - הלכה כסתם, ואם לא כן - אין הלכה כסתם.<br>בבבלי סבורים, שכשערך רבי את המשנה, חתם בדברי מי שהלכה כמותו, כי יש סדר למשנה, אם במשנה אחת, אם בפרק אחד, אם במסכת אחת, ואם בסדר אחד. ולכן כשנתכוון רבי לפסוק הלכה כסתם, סידר מחלוקת ואחר כך סתם, וכשנתכוון רבי שאין הכרח לפסוק הלכה כסתם אלא אפשר לפסוק כדעה אחרת, סידר סתם ואחר כך מחלוקת.<br>אבל בירושלמי סבורים, כנראה, שאין סדר למשנה כלל, ואין הבדל בין מחלוקת ואחר כך סתם לבין סתם ואחר כך מחלוקת.<br>כמו כן, לפי הבבלי, סתם במשנה ומחלוקת בברייתא - הלכה כסתם. ואילו לפי הירושלמי, אין הבדל בין מחלוקת במשנה וסתם במשנה לבין מחלוקת בברייתא וסתם במשנה, ורק אם אין מחלוקת אצל סתם, והמחלוקת היא יחיד אצל יחיד - הלכה כסתם.</small><br>• • •
(ג)  במשנה שנינו, שרבי יוסי אומר, שכשם שהתעניות הראשונות אינן מתחילות ביום חמישי בשבוע אלא ביום שני בשבוע, כך לא שלוש התעניות השניות.
ואומרים: <strong>מודה רבי יוסה בשבע אחרונות –</strong> רבי יוסי אינו חולק על תנא קמא בשבע התעניות האחרונות, ומסכים לדבריו, שמותר להתחיל בהן ביום חמישי בשבוע. הטעם הוא, שאחרי שעברו כבר התעניות הראשונות והתעניות השניות הדבר ידוע, ואין חוששים להפקעת שערים<strong>.</strong><br><br><small>במסירה שלפנינו נמחק מאמר זה בידי מגיה. מאמר זה חשוב לנוסח המשנה. נראה ממנו כי המילים "ולא אחרונות" שבדברי רבי יוסי בנוסח המשנה הן הוספה מאוחרת, ולא היו במשנת הירושלמי. גם תנא קמא לא הזכיר את שבע התעניות האחרונות, משום שבאחרונות אין מחלוקת בינו ובין רבי יוסי.</small><br>• • •
##### הלכה יד
(א)  <big><strong>משנה</strong></big><br><strong>אין גוזרין תענית</strong> על הציבור <strong>בראשי חדשים, בחנוכה ובפורים</strong> – אם גזרו בית דין סדרה של תעניות על הציבור (כגון שלוש תעניות שניות של גשמים או שבע תעניות אחרונות) קודם שבאו ראש חודש או חנוכה או פורים, ותענית אחת מסדרת התעניות חלה באחד מימים אלה, אין מתענים בימים אלה<strong>. ואם התחילו</strong> – כבר את סדרת התעניות, שהתחילו להתענות קודם שבאו ראש חודש או חנוכה או פורים, ותענית אחת מסדרת התעניות חלה באחד מימים אלה<strong>, אין מפסיקין</strong> – את סדרת התעניות, ומתענים אפילו בימים אלה<strong>; דברי רבן גמליאל. אמר רבי מאיר: אף על פי שאמר רבן גמליאל אין מפסיקין, מודה הוא שאין משלימין</strong> – את התענית בימים אלה עד הערב, אלא אוכלים סמוך לשקיעת החמה<strong>. וכן תשעה באב שחל להיות בערב שבת</strong> (בזמן שהיו מקדשים את החודש על פי הראייה) – אין משלימים את הצום עד הערב, מפני כבוד השבת, שלא ייכנסו לשבת כשהם רעבים<strong>.</strong><br><br><small>ב<strong>תוספתא תעניות</strong> ב,ד שנו: תענית ציבור (בתעניות שניות ואחרונות של גשמים, וכן בתעניות של שאר צרות) - אין מפסיקים (את סדרת התעניות) לימים טובים הכתובים במגילה (אם התחילו כבר להתענות, ומתענים אפילו בימים אלה), מה שאין כן בתענית יחיד (בתעניות היחידים ובתעניות ראשונות של גשמים, אפילו התחילו כבר להתענות - מפסיקים את סדרת התעניות, ואין מתענים בימים אלה, והוא הדין ביחידים שמתענים אחרי שלוש עשרה התעניות של ציבור).<br><br>התוספתא מלמדת על המשנה, שהיא מדברת בתעניות שניות ואחרונות של גשמים, וכן בתעניות של שאר צרות. והמשנה מלמדת על התוספתא, שהיא דברי רבן גמליאל.<br><br>ו<strong>שם</strong> ב,ה שנו: מעשה וגזרו תענית בחנוכה (גזרו תעניות שניות וחלו בחנוכה, שאין הראשונות יכולות לחול בחנוכה, והתחילו להתענות קודם חנוכה) בלוד, אמרו לו לרבי ליעזר וסיפר, לרבי יהושע ורחץ (רבי אליעזר ורבי יהושע סוברים, שאפילו התחילו להתענות - מפסיקים). אמר להם רבי יהושע: צאו והתענו על מה שהתעניתם. כל זמן שהיה רבן גמליאל קיים, היתה הלכה נוהגת כדבריו (כדעתו במשנה, שאם התחילו להתענות - אין מפסיקים, ולפיכך גזרו בחנוכה תעניות שניות על פי ההלכה שהיתה נוהגת בזמן רבן גמליאל, שמת לפני רבי אליעזר ורבי יהושע). לאחר מיתתו של רבן גמליאל, ביקש רבי יהושע לבטל את דבריו (ולקבוע הלכה, שאם חלו התעניות בימים הכתובים במגילת תענית - מפסיקים, אף על פי שכבר התחילו להתענות). עמד רבי יוחנן בן נורי על רגליו ואמר: חזי אנא (רואה אני), בתר רישא גופא אזיל (הגוף הולך אחר הראש). כל זמן שהיה רבן גמליאל קיים היתה הלכה נוהגת כדבריו, עכשיו שמת ביקשתם לבטל את דבריו?! יהושע, אין אנו שומעים לך, נקבעה הלכה כדברי רבן גמליאל, ולא ערער אדם על דבריו.<br><br>וב<strong>בבלי תענית</strong> י,א אמרו: תניא: יחידים מתענים שני וחמישי ושני, ומפסיקים בראשי חודשים (רש"י: שאם חל ראש חודש בשני ובחמישי לאחר שהתחילו להתענות - פוסקים תעניתם) ובימים טובים הכתובים במגילת תענית.<br><br>לפי רבן גמליאל, בתעניות ראשונות, אפילו התחילו להתענות קודם ימים טובים הכתובים במגילת תענית - אין מתענים בימים אלה, אבל בתעניות שניות ואחרונות, אם לא התחילו להתענות - אין מתענים בימים אלה, ואם התחילו להתענות - אין מפסיקים את סדרת התעניות, ומתענים בימים אלה, שהתעניות האלו חמורות יותר מהראשונות. ואילו לפי רבי אליעזר ורבי יהושע, בין בתעניות ראשונות ובין בתעניות שניות ואחרונות, אפילו התחילו להתענות קודם ימים טובים הכתובים במגילת תענית - אין מתענים בימים אלה.<br><br>לפני חורבן הבית השני לא היו מתענים בכל המועדים שנקבעו במגילת תענית. רבן גמליאל וחכמים נחלקו בתוקפם של מועדי המגילה לאחר החורבן. לדעת רבן גמליאל, יש להקל לאחר החורבן במועדי המגילה, וכשהם חלים בתענית מסדרת תעניות שהתחילה לפני המועדים - יש להתענות. ולדעת רבי אליעזר ורבי יהושע אין לשנות לאחר החורבן מכפי שנהגו בימי הבית.<br>בימי האמוראים בטלה מגילת תענית חוץ מחנוכה ופורים. התוספתא נשנתה בימי התנאים לפני שבטלה מגילת תענית, ולכן נזכרו בתוספתא "ימים טובים הכתובים במגילה". התוספתא הביאה מעשה בחנוכה, משום שהמעשה שהיה כך היה. במשנה נזכרו "חנוכה ופורים" בלבד, משום שכך שנו במשנה אחרי שבטלה מגילת תענית חוץ מחנוכה ופורים, אבל לפני שבטלה המגילה, שנו במשנה כמו בתוספתא. אחרי שבטלה מגילת תענית, מועדי המגילה האחרים, פרט לחנוכה ופורים, נדחים מפני תעניות ציבור, אפילו לא התחילו להתענות.<br><br>רחיצה אסורה בתענית ציבור (בתעניות שניות ואחרונות של גשמים, וכן בתעניות של שאר צרות). מהמעשה שבתוספתא למדים, שתספורת אסורה בתענית ציבור (וכן למדים גם מהמסופר על רבן יוחנן בן זכאי בירושלמי להלן ג,יג).<br><br>רבי אליעזר שסיפר ורבי יהושע שרחץ הביעו במעשים אלה את התנגדותם לתענית שגזרו בחנוכה. הם הפגינו את דעתם במעשים גלויים לכל. גם רבי יהודה הנשיא שהתרחץ בשבעה עשר בתמוז הביע במעשה זה את התנגדותו לתעניות החורבן.</small><br>• • •
(ב)  <big><strong>תלמוד</strong></big><br>במשנה שנינו, שלדברי רבן גמליאל, בתעניות שניות ואחרונות של גשמים, וכן בתעניות של שאר צרות, אם התחילו כבר להתענות, אין מפסיקים את התעניות.
ושואלים: <strong>כמה היא התחלה?</strong> – כמה תעניות חשובות התחלה? <strong>-</strong> ומשיבים: <strong>רבי בא</strong> (רבי אבא, אמורא בדור השלישי) <strong>אמר: אחת</strong> – שאם כבר התענו תענית אחת, והתענית השנייה מסדרת התעניות חלה בראש חודש או בחנוכה או בפורים, אין מפסיקים את התעניות, וכל שכן אם כבר התענו שתי תעניות<strong>. רבי יוסה</strong> (מגדולי אמוראי ארץ ישראל בדור הרביעי) <strong>אמר: שתים</strong> – שאם כבר התענו שתי תעניות, והתענית השלישית מסדרת התעניות חלה בראש חודש או בחנוכה או בפורים, אין מפסיקים את התעניות, אבל אם כבר התענו תענית אחת בלבד, מפסיקים את התעניות<strong>.</strong> ואומרים: <strong>וכן נפק עובדא כהדא דרבי בא</strong> – וכך יצא מעשה (יצא פסק הלכה) כמו זאת (המימרה) של רבי בא (שבא מעשה, שכבר התענו תענית אחת, והתענית השנייה מסדרת התעניות חלה בראש חודש או בחנוכה או בפורים, ויצאה הוראה למעשה, שאין מפסיקים את התעניות)<strong>.</strong><br><br><small>ב<strong>בבלי תענית</strong> יח,ב אמרו: וכמה הויא התחלה (רש"י: שאין מפסיקים לאחר מכאן)? - רבי אחא (אמורא ארץ ישראלי בדור הרביעי) אמר: שלוש (רש"י: תעניות, שני וחמישי ושני. ר"ג: שאם היו שלוש תעניות קודם ראש חודש ורביעית בראש חודש - אין מפסיקים). רבי יוסי אמר: אחת (רש"י: רבי אחא ורבי יוסי אמוראי נינהו).<br><br>לפי רבי אחא בבבלי, שאמר שלוש, אין להעמיד את דברי המשנה "אם התחילו - אין מפסיקים" בשלוש תעניות שניות אלא בשבע תעניות אחרונות.<br>אפשר שרבי אחא ורבי יוסי הם האמוראים שנזכרו בירושלמי כאן, אלא שהחליפו בבבלי 'אבא' ב'אחא', ו'אחת' שאמר רבי אבא ב'שלוש', ו'שתיים' שאמר רבי יוסי ב'אחת'.<br>לפי ירושלמי כתיבת יד, רבי אחא הוא שאמר אחת ("מלאכת שלמה").<br><br><strong>נפק עובדא</strong> - יצא מעשה<br>בביטוי זה 'מעשה' פירושו: פסק.<br>הלשון "נפק עובדא כפלוני" מופיעה בירושלמי כמה פעמים.<br><br>ב<strong>תוספתא גיטין</strong> א,ג שנו: ...אמר לו: הואיל ויצא מעשה בהיתר - יצא.<br><br>וב<strong>ירושלמי נידה</strong> ב,ו אמרו: רבי חנינה היה דר בציפורין, והיו באים לפניו מעשים (שאלות בעניני הלכה), והיה מוציאם (מורה בהם הלכה) כמה פעמים, והיו רבי יוחנן ורבי שמעון בן לקיש דרים שם, ולא היה מצרף אותם (בהוראת ההלכה למעשה) עימו. אמרו: מכיר הוא זקן זה שסכינו חריפה (כלומר, יודע כוחו בתורה, ואינו זקוק לנו). פעם אחת צירפם עימו. אמרו: מה ראה רבי להשגיח (לתת דעתך) עלינו היום הזה? - אמר להם: יבוא עלי, אם לא כל מעשה ומעשה שהייתי מוציא, אם לא שמעתי אותו מרבי (יהודה הנשיא) להלכה כשערות ראשי (פעמים רבות), ולמעשה שלוש פעמים, ואותו מעשה לא בא לפני רבי אלא שתי פעמים, משום כך, צירפתיכם עימי.<br>• • •<br>הקטע הבא "ובמה קורים" וכו' הועתק לכאן מלהלן ד,א בענין ראש חודש שחל להיות בתענית. אפשר שהמעתיקים העתיקו משם לכאן גם את המילים "וכן נפק עובדא כהדא דרבי בא", שבאות לפני הקטע הבא, והן שייכות להלן בסיומו של הקטע הקודם שם "ראש חודש ותענית, איכן הוא מזכיר של ראש חודש", ואינן שייכות לכאן בסיומו של הקטע הקודם כאן "כמה היא התחלה".<br>או חילוף הדברים. הקטע הבא "ובמה קורים" וכו' הועתק להלן מכאן. אפשר שהמעתיקים העתיקו מכאן לשם גם את המילים "וכן נפק עובדא כהדא דרבי בא", ששייכות לכאן בסיומו של הקטע הקודם, ואינן שייכות להלן.<br>בכמה סוגיות בירושלמי שהועתקו מצאנו שמעתיקי הסוגיות התחילו את העתקת הסוגיה לפני תחילתה.<br><br>כאן התחלת מקבילה להלן ד,א ובברכות ד,א.</small><br>
ועוד שואלים: <strong>ובמה קורים</strong> (קוראים) בתורה בראש חודש שחל להיות בתענית<strong>?</strong> – האם קוראים בתורה קריאה של ראש חודש או קריאה של תענית?
ומשיבים: <strong>רבי יוסה אמר: קורין ברכות וקללות</strong> – קוראים בתורה קריאה של תענית. בתעניות קוראים ברכות וקללות (משנה מגילה ג,ו) שבפרשת 'בחוקותי' (ויקרא כו,ג ואילך), כדי להודיע שעל עסקי החטא באה הפורענות לעולם, ויחזרו בתשובה ויינצלו מהצרה שהם מתענים עליה (רש"י מגילה לא,א)<strong>.</strong><br>
<strong>אמר ליה</strong> – אמר לו <strong>רבי מנא</strong> (השני, מגדולי אמוראי ארץ ישראל בדור החמישי) לרבי יוסי<strong>: בגין מודעתין דהוא</strong> (דהיא) <strong>תעניתא?!</strong> – בשביל להודיע להם שהיא תענית?! (וכי יש צורך שיהיו קוראים קריאה של תענית כדי להודיע לציבור שהיום הוא תענית, אף על פי שהוא ראש חודש?!) <strong>רביעין על מעיהון ולא ידעין דהיא תעניתא?!</strong> – שוכבים על מעיהם (על בטנם) ואין יודעים שהיא תענית?! (הלא הם יודעים שהיום הוא תענית בלי קריאה זו, שהרי הם משתחווים על הארץ (משתטחים בפישוט ידיים ורגליים), והשתחוויה זו היתה סימן היכר של יום התענית, כיון שאין נוהגים בה אלא בתענית ציבור בלבד, ולכן אין צורך שיהיו קוראים קריאה של תענית כדי להודיע להם שהיום הוא תענית!)
<strong>אמר ליה</strong> – אמר לו (רבי יוסי לרבי מנא)<strong>: להודיעך</strong> (נראה שצריך לומר: 'להודיע') <strong>שקורין ברכות וקללות</strong> – בראש חודש שחל בתענית קוראים בתורה קריאה של תענית כדי להודיע להם דבר זה עצמו, כלומר, קוראים קריאה זו מפני שהיא עניינו של היום, ולא כדי להודיע להם שהיא תענית (וכן פירש ב"פירושים וחידושים בירושלמי" ברכות ד,א)<strong>.</strong><br><br><small><strong>קורין ברכות וקללות</strong><br>ב<strong>משנה מגילה</strong> ג,ו שנו: בתעניות - ברכות וקללות.<br>וב<strong>מסכת סופרים</strong> יז,ה נאמר: בתעניות - של תשעה באב ושבע אחרונות של עצירת גשמים - ברכות וקללות, אבל תעניות אחרות - "ויחל משה".<br><br>ב<strong>תוספתא תעניות</strong> ב,ד שנו: תענית ציבור (בתעניות שניות ואחרונות של גשמים, וכן בתעניות של שאר צרות) - נכנסים לבתי כנסיות וקורים (בתורה), מה שאין כן בתענית יחיד (בתעניות היחידים וראשונות של גשמים).<br><br>לפי התוספתא, בתעניות שניות ואחרונות של גשמים, וכן בתעניות של שאר צרות, קוראים בתורה ברכות וקללות, אבל בתעניות אחרות אין קוראים בתורה כלל, שלא כנאמר במסכת סופרים.<br><br>"ברכות וקללות" בספרות התנאית מובנן הברכות והקללות שאמרו הלוויים בהר גריזים ובהר עיבל (דברים כז,טו-כו. - משנה סוטה ז,ב; תוספתא סוטה פרק ח), אלא שאינן עניין לקריאה בתעניות. ויש "ברכות וקללות" בספרות התנאית שמובנן הברכות והקללות שבתורת כוהנים (ויקרא כו,ג ואילך. - מכילתא דרבי ישמעאל מסכתא ד"בחודש" פרשה ג). אין "ברכות וקללות" בספרות התנאית שמובנן הברכות והקללות שבמשנה תורה (דברים כח,א ואילך). לכן יש לפרש שבברכות וקללות שקוראים בתעניות (משנה מגילה) הכוונה לברכות ולקללות שבתורת כוהנים. בתעניות קוראים ברכות וקללות, כדי להודיע שבגלל החטאים באה הצרה, ואם יחזרו בתשובה יינצלו מצרתם (רש"י בבלי מגילה לא,א).<br><br>קריאת התורה שדיברו בה כאן היא בשחרית של תעניות.<br><br><strong>והיכן קוראים בתענית ציבור?</strong><br>ב<strong>ירושלמי מגילה</strong> ג,א אמרו: רחובה של עיר יש לה קדושה, שכן מוציאים ספר תורה וקורים בו ברבים (בתעניות).<br>ו<strong>שם</strong> ד,א אמרו: אמר רבי יוסה: מן מה דאנן חמיין רבנן נפקין לתעניתא וקראיי ולא מתרגמין, הדא אמרה שאין התרגום מעכב (ממה שאנו רואים שחכמים יוצאים לרחובה של עיר לתענית וקוראים בתורה ולא מתרגמים, זאת אומרת שאין התרגום מעכב את מילוי חובת קריאת התורה).<br><br>בתענית ציבור מוציאים לרחובה של עיר את התיבה עם ספר התורה ששמים עליה, ולכן בתענית ציבור קוראים בתורה ברחובה של עיר. נראה שהמילים "נכנסים לבתי כנסיות" בתוספתא שהובאה לעיל הם אשגרה מאותן מילים בתחילת אותה ברייתא בתוספתא: "יום שני וחמישי הוחדו (יוחדו) לתענית ציבור, ובהם בתי דינים יושבים בעיירות, ובהם נכנסים לבתי כנסיות וקורים".<br><br><strong>רביעין על מעיהון</strong><br>ב<strong>ירושלמי עבודה זרה</strong> ד,א אמרו: רב מפקד לבית רב אחא, רבי אמי מפקד לאינשי ביתיה: כד תהוון נפקין לתעניתא, לא תהוון רבעין כאורחכון (לא תהיו שוכבים כדרככם, שברחובה של עיר יש רצפה של אבנים, ואסור להשתחוות עליה). רבי יונה רבע על סיטריה (שכב על צידו, במקום שיש רצפה של אבנים). רבי אחא רבע על סיטריה. אמר רבי שמואל: אנא חמית רבי אבהו רבע כאורחיה (שכב כדרכו). רבי יוחנן אמר לרבי חייה בר בא: בבלייא, תרין מילין סלקון מן גביכון (הבבלי, שני דברים עלו מאצלכם): מפשוטיתא דתעניתא (השתחוויה בפישוט ידיים ורגליים שנוהגים בתענית ציבור) וערובתא דיומא שביעיא (ערבה שנוהגים ביום השביעי של חג הסוכות). ואתייא כיי דמר (ובאה דעה זו כמו ההיא שאמר) רבי אמי בבלייא (הבבלי) בשם רבנן דתמן (החכמים ששם, בבבל): לא התירו השתחוייה אלא לתענית ציבור, ובלבד על הצד.<br><br>אמרו כאן "רביעין על מעיהון", משום שבמקום שיש רצפה של אבנים אסורה השתחוויה כדרכה, והשתחוויה על המעיים, כמו על הצד, אינה כדרכה.<br><br>השתחוויה בתענית ציבור היתה מנהג בבלי, שאומץ בארץ ישראל לפני זמנו של רבי יוחנן. בבבל נפלו על פניהם בלא פישוט ידיים ורגליים (בבלי מגילה כב,ב), ובארץ ישראל השתטחו על הארץ בפישוט ידיים ורגליים (כדרכם או בשינוי מסוים). רב, שבא לבבל מארץ ישראל, נהג להשתחוות בפישוט ידיים ורגליים (בבלי שם). בארץ ישראל נוהג זה היה ברחובה של עיר.</small><br>
ומספרים (בענין הקריאה בתורה בראש חודש שחל להיות בתענית): <strong>רבי יודן קפודקייא</strong> (אמורא ארץ ישראלי בדור הרביעי, מקפדוקיה שבאסיה הקטנה) <strong>אמר קומי</strong> – אמר לפני <strong>רבי יוסה בשם רבי יודה בר פזי</strong> (רבי יהודה בר סימון, אמורא ארץ ישראלי בדור השלישי והרביעי, בנו של רבי סימון (רבי שמעון בן פזי). משפחת בן פזי מקומה בלוד)<strong>: קורין בראש חדש</strong> – בראש חודש שחל בתענית קוראים בתורה קריאה של ראש חודש, שלא כדעת רבי יוסי שקוראים קריאה של תענית. - בראשי חודשים קוראים "ובראשי חודשיכם" (משנה מגילה ג,ו) - פרשת הקורבנות בראש חודש (במדבר כח,יא-טו)<strong>.</strong>
<strong>קם רבי יוסה עם רבי יודה בר פזי</strong> – עמד רבי יוסי עם רבי יהודה בר פזי (ניגש אליו כדי להעלות בפניו תמיהה על מה שאמר לפניו רבי יודן קפודקיא. 'קם עם' בארמית שומרונית מתפרש כמו 'נאבק עם')<strong>, אמר ליה</strong> – אמר לו (רבי יוסי לרבי יהודה בר פזי)<strong>: אתה שמעת מן אבוך הדא מילתא?</strong> – (האם) אתה שמעת מאביך את הדבר הזה (שקוראים קריאה של ראש חודש, כפי שאמר בשמך רבי יודן קפודקייא)?
<strong>אמר ליה</strong> – אמר לו (רבי יהודה בר פזי לרבי יוסי)<strong>: אבא לא אמר כן</strong> – אבי לא אמר כך (לא שמעתי מאבי את הדבר הזה)<strong>. אלא בעייני טב</strong> (יישוב ביהודה, בסביבות לוד, בצידה הדרומי, שבו היו יושבים בית דין שהיו מקבלים את העדים שראו את הירח החדש ומקדשים את החודש, וממנו היו מודיעים על כך לכל ישראל)<strong>, על ידי דאינון ידעין דהיא</strong> (דהוא) <strong>ריש ירחא</strong> – על ידי (מכיון, מפני) שהם יודעים שהוא ראש חודש (שבעין טב היו מקדשים את החודש), <strong>- הן קורין בראש חדש</strong> – קוראים שם בראש חודש שחל בתענית קריאה של ראש חודש ולא קריאה של תענית (רבי יודה בן פזי ידע זאת בשל קרבתו לאותו מקום. וזה המקור למה שאמר בשמו רבי יודן קפודקיא)<strong>; ושאר כל המקומות - קורין ברכות וקללות</strong> – אבל בשאר כל המקומות, מכיון שאין הם יודעים שהיום הוא ודאי ראש חודש, שעדיין לא הודיעו בית דין לכל המקומות שביום הזה נתקדש החודש, קוראים קריאה של תענית, מפני שאין קריאת ראש חודש שהיא ספק דוחה קריאת תענית שהיא ודאי (בכך קיבל רבי יוסי אישור לדעתו שקוראים ברכות וקללות)<strong>.</strong><br><br><small>כאן מסתיימת המקבילה להלן ובירושלמי ברכות.</small><br>• • •
(ג)  במשנה שנינו, שתשעה באב שחל להיות בערב שבת - מתענים אבל אין משלימים את התענית עד הערב, אלא אוכלים סמוך לשקיעת החמה.
ואומרים: <strong>תני</strong> – שנוי (שנו בברייתא בתוספתא)<strong>: תשעה באב שחל להיות</strong> ב<strong>ערב שבת - אוכל אפילו ביצה אחת ושותה אפילו כוס אחד</strong> – סמוך לשקיעת החמה<strong>, כדי שלא ייכנס לשבת</strong> כשהוא <strong>מעונה; דברי רבי יודה. רבי יוסי אומר: מתענה ומשלים</strong> – את התענית עד הערב. הרי שדברי המשנה, שאין משלימים, הם דברי רבי יהודה<strong>.</strong><br><br><small>ב<strong>תוספתא תעניות</strong> ב,ז שנו: תשעה באב שחל להיות בערב שבת, אוכל אדם אפילו כביצה ושותה אפילו כביצה, כדי שלא ייכנס לה כשהוא מעונה; דברי רבי יהודה. רבי יוסה אומר: הרי זה מתענה ומשלים. אמר לו רבי יוסה: אי אתה מודה בתשעה באב שחל להיות אחר שבת שאוכלים ושותים מבעוד יום? מה לי נכנס לה מעונה, מה לי יצא ממנה מעונה? - אמר לו: לא, אם אמרת בזה שאוכלים ושותים כל היום, תאמר בזה שאין אוכלים ושותים אלא משחשכה?!</small><br>
ואומרים: <strong>רבי זעורה</strong> (רבי זירא, מגדולי אמוראי ארץ ישראל בדור השלישי) אמר <strong>בשם רב יהודה</strong> (בר יחזקאל, מגדולי אמוראי בבל בדור השני)<strong>,</strong> וכן <strong>רבי בא</strong> (רבי אבא, אמורא בדור השלישי) אמר בשם <strong>רבי אימי בר יחזקאל</strong> (רמי בר יחזקאל, אמורא בבלי בדור השני) שאמר <strong>בשם רב</strong> (אמורא בבלי בדור הראשון, מגדולי האמוראים)<strong>: הלכה כמי שהוא אומר</strong>: תשעה באב שחל להיות בערב שבת - <strong>מתענה ומשלים.</strong>
ושואלים: <strong>ולמה לא אמר הלכה כרבי יוסה?</strong> – שהרי רבי יוסי אמר מתענה ומשלים, כמו ששנו בברייתא.
ומשיבים: <strong>אית תניי תני ומחלף</strong> – יש תנא השונה ומחליף (שונה את הברייתא בתוספתא בגרסה הפוכה), ששונה דברי רבי יוסי בשמו של רבי יהודה ודברי רבי יהודה בשמו של רבי יוסי, ולפי תנא זה, לא אמר רבי יוסי שמתענה ומשלים, ולכן אמר האומר שהלכה כמי שהוא אומר מתענה ומשלים, ולא אמר שהלכה כרבי יוסי<strong>.</strong><br>• • •<br>ואומרים: <strong>דברי חכמים</strong> – החכמים פסקו הלכה כך (כמימרה הבאה): <strong>- רבי זעורה</strong> אמר <strong>בשם רב חונה</strong> (רב הונא, גדול אמוראי בבל בדור השני)<strong>: ואפילו יחיד שגזר על עצמו תענית בערב שבת - מתענה ומשלים</strong> – את התענית עד הערב, כרבי יוסי<strong>. כהדא</strong> – כמו זו (שמספרים להלן)<strong>: רבי ביבי</strong> (אמורא ארץ ישראלי בדור השלישי) <strong>הוה יתיב קומי</strong> – היה יושב לפני <strong>רבי יסא</strong> (רבי אסי, אמורא ארץ ישראלי בדור השלישי)<strong>, בעא מילף מיניה הדין עובדא</strong> – ביקש (רבי ביבי) ללמוד ממנו (מרבי אסי) את המעשה הזה (את פסק ההלכה הזה, שיחיד שגזר על עצמו תענית בערב שבת - מתענה ומשלים את התענית)<strong>.</strong>
<strong>אמר ליה</strong> – אמר לו (רבי ביבי לרבי אסי בערב שבת סמוך לשקיעת החמה)<strong>: נימטי בייתא ציבחד?</strong> – האם אגיע לבית מעט? (האם אוכל ללכת הביתה לזמן מעט? רבי ביבי נטל רשות מרבי אסי רבו ללכת לביתו)<strong>.</strong>
<strong>אמר ליה</strong> – אמר לו (רבי אסי לרבי ביבי)<strong>: רומשא הוא?!</strong> – וכי ערב הוא?! (עדיין יום הוא, ולמה לך ללכת הביתה עתה?)<strong>.</strong>
<strong>אמר ליה</strong> – אמר לו (עוד רבי אסי לרבי ביבי)<strong>: אית בתענה</strong> (אולי צריך לומר: <strong>את בתעני</strong>)<strong>?</strong> – האם אתה בתענית? (האם אתה מתענה, ולכן אתה רוצה ללכת לביתך עתה, משום שכוונתך לאכול בביתך, כדי שלא תיכנס לשבת כשאתה מעונה?)<strong>.</strong>
<strong>אמר ליה</strong> – אמר לו (עוד רבי אסי לרבי ביבי)<strong>:</strong> אם אתה בתענית, <strong>אית גבי תורמוסין</strong> – יש אצלי (ברשותי) תורמוסים (מין קטניות, ותוכל לאכול מהם כשיבוא הערב, ולא תהיה מעונה בערב עד שתלך לביתך לאכול)<strong>.</strong>
<strong>אמר ליה</strong> – אמר לו (עוד רבי אסי לרבי ביבי)<strong>: ומשלימין</strong> (=והא משלימין)<strong>, כרבי יוסי</strong> – והרי משלימים את התענית עד הערב, כרבי יוסי (ואין לך לאכול קודם שיבוא הערב. כך למד רבי ביבי מרבי אסי את פסק ההלכה הזה, שיחיד שגזר על עצמו תענית בערב שבת - מתענה ומשלים)<strong>.</strong><br><br><small>רבי ביבי לא גזר על עצמו תענית בערב שבת, אלא שהיתה כוונתו של רבי ביבי, כשנטל רשות מרבי אסי ללכת לביתו, שיתמה רבי אסי על כך ויהיה סבור שהוא מתענה ורוצה ללכת לביתו לאכול קודם שיבוא הערב, וכך ילמד ממנו את פסק ההלכה הזה. משום כך לא פתח רבי ביבי ואמר שהוא מתענה ורוצה לאכול, וגם לא השיב למה שאמר לו רבי אסי, וגרם לרבי אסי שאמר וחזר ואמר.<br>הטעם, שביקש רבי ביבי ללמוד בדרך זו את פסק ההלכה הזה, הוא, שאין למדים (הלכה למעשה) לא מן ההורייה (ההוראה שהורה חכם לרבים) ולא מן המעשה (שעשה חכם), עד שיאמר לו (החכם לתלמיד) הלכה למעשה (שבא מעשה לידי התלמיד, ושאל את החכם היאך ההלכה כדי לעשות, ואמר לו החכם שהלכה כפלוני) (ירושלמי פאה ב,ו וחגיגה א,ח, ובבלי בבא בתרא קל,ב).<br><br><strong>תלמידים שאלו את רבם: אם הם יושבים בתענית בערב שבת, מהו להשלים את התענית?</strong><br>ב<strong>בבלי עירובין</strong> מ,ב-מא,ב אמרו: אמר רבה: כי הוינן בי רב הונא, איבעיא לן: בר בי רב (תלמיד של בית הרב) דיתיב בתעניתא במעלי שבתא, מהו לאשלומי? לא הוה בידיה. אתאי לקמיה דרב יהודה ולא הוה בידיה. אמר רבא: נחזי אנן, דתניא: חל להיות תשעה באב בערב שבת, מביאים לו כביצה ואוכל, כדי שלא ייכנס לשבת כשהוא מעונה. אמר רבי יהודה: פעם אחת היינו יושבים לפני רבי עקיבא, ותשעה באב שחל להיות בערב שבת היה, והביאו לו ביצה מגולגלת (רש"י: צלויה רכה) וגמעה בלא מלח. ולא שהיה תאב לה, אלא להראות לתלמידים הלכה (רש"י: שאין משלימים תענית ערב שבת). ורבי יוסי אומר: מתענה ומשלים. אמר להם רבי יוסי: אי אתם מודים לי בתשעה באב שחל להיות באחד בשבת, שמפסיק (רש"י: סעודה) מבעוד יום (רש"י: שצריך לאכול מבעוד יום, ומקבל תענית עליו משגמר לאכול, ואף על פי שהוא שבת)? - אמרו לו: אבל (רש"י: באמת). - אמר להם: מה לי ליכנס בה כשהוא מעונה (רש"י: שהשלים תעניתו בערב שבת), מה לי לצאת ממנה כשהוא מעונה (רש"י: שמתחיל תעניתו מבעוד יום)? - אמרו לו: אם אמרת לצאת ממנה, שהרי אכל ושתה כל היום כולו, תאמר ליכנס בה, שלא אכל ושתה כל היום כולו?! ואמר עולא: הלכה כרבי יוסי.<br>אמר רב יוסף: לא שמיע לי הא שמעתא (רש"י: דקבע עולא הלכה כרבי יוסי). אמר ליה אביי: את אמרת ניהלן (רש"י: רב יוסף חלה ושכח תלמודו, והיה אביי תלמידו מזכירו), ואהא אמרת ניהלן: אין גוזרים תענית על הציבור בראשי חודשים, בחנוכה ובפורים, ואם התחילו - אין מפסיקים, דברי רבן גמליאל. אמר רבי מאיר: אף על פי שאמר רבן גמליאל, אין מפסיקים, מודה היה שאין משלימים (רש"י: תענית בראש חודש ובחנוכה, להתענות כל היום), וכן בתשעה באב שחל להיות בערב שבת (רש"י: נמי אין משלימים). ואמרת לן עלה: אמר רב יהודה אמר רב: זו דברי רבי מאיר שאמר משום רבן גמליאל, אבל חכמים אומרים: מתענה ומשלים. מאי לאו אכולהו? (רש"י: חכמים אכולהו קיימי, בין אחנוכה ופורים בין אערב שבת, ומדאפקיה רב יהודה לרבי יוסי בלשון חכמים, שמע מינה הלכה כרבי יוסי) - לא, אחנוכה ופורים. הכי נמי מסתברא, דאי סלקא דעתך אכולהו (רש"י: אמרה רב יהודה), הא בעי מיניה רבה מרב יהודה ולא פשט ליה! (רש"י: כדאמרינן לעיל: אתאי לקמיה דרב יהודה ולא הוה בידיה) - ולטעמיך, הא דדרש מר זוטרא משמיה דרב הונא: הלכה, מתענה ומשלים (רש"י: בערב שבת). הא בעא מיניה רבה מרב הונא (רש"י: לעיל) ולא פשט ליה! אלא: הא - מקמי דשמעה (רש"י: רב הונא מרב להא "אבל חכמים אומרים", בעא רבה מיניה ולא פשט ליה), והא - לבתר דשמעה (רש"י: אגמריה למר זוטרא). הכא נמי (רש"י: דרב יהודה לא תקשי), הא - מקמי דשמעה (רש"י: מרב), הא - לבתר דשמעה (רש"י: רב הונא ורב יהודה תלמידי דרב הוו). דרש מר זוטרא משמיה דרב הונא: הלכה - מתענה ומשלים.<br><br>וב<strong>בבלי תענית</strong> יח,ב אמרו: אמר רב יהודה אמר רב: זו דברי רבי מאיר שאמר משום רבן גמליאל (ר"ג ורש"י: אדברי רבי מאיר דמתניתין קאי, דאמר: אם התחילו - אין מפסיקים, אבל אין משלימים), אבל חכמים אומרים: מתענה ומשלים. דרש מר זוטרא משמיה דרב הונא: הלכה - מתענה ומשלים (רש"י: עד חשכה).<br><br>גם בבבלי וגם בירושלמי אמרו בשם רב ורב יהודה, שהלכה כדברי רבי יוסי, שתשעה באב שחל להיות בערב שבת - מתענה ומשלים. כמו כן, גם בבבלי וגם בירושלמי אמרו בשם רב הונא, שהיושב בתענית בערב שבת - מתענה ומשלים.<br><br>וב<strong>מדרש תנחומא</strong> פרשת 'בראשית' סימן ב נאמר: האי דיתיב בתעניתא במעלי שבתא (בערב שבת), מהו לאשלומי? כיון דקא עייל לשבת כשהוא מעונה - אסור, או דלמא כיון דבשבת גופא לא מעני - שפיר דמי. - תא שמע, דאמר רבא: כי הוינן בי רב נחמן, איבעיא לן: הני בני בי רב (תלמידים של בית הרב) דיתבי בתעניתא במעלי שבתא, מהו לאשלומי? מי אסור ליכנס בשבת כשהוא מעונה או לא? לא הוה בידיה. כי אתאן בבי רב יהודה, בעינן מיניה, ולא הוה בידיה. אמר רבא: נחזי אנן, דתניא: תשעה באב שחל להיות בערב שבת - מביאים לו ביצה מגולגלת בלא מלח ואוכלה, כדי שייכנס לשבת כשהוא בתאוה; דברי רבי יהודה שאמר בשם רבי עקיבא. אמר רבי יהודה: מעשה היה והיינו יושבים לפני רבי עקיבא בתשעה באב שחל להיות ערב שבת, והביאו לו ביצה מגולגלת וגמעה בלא מלח, ולא מפני שתאב לה, אלא להראות בה הלכה לתלמידיו. רבי יוסי אומר: מתענה ומשלים. ואמר עולא: הלכה - מתענה ומשלים.<br><br>בירושלמי כאן מסופר, שרבי ביבי, כשהיה תלמיד בבית רבו, רבי אסי, שאל את רבו: אם הוא יושב בתענית בערב שבת, מהו להשלים את התענית. מעשה זה של רבי ביבי הוא כאותם תלמידים בבית רבם, שהוזכרו בבבלי עירובין ובמדרש תנחומא, ששאלו את רבם: אם הם יושבים בתענית בערב שבת, מהו להשלים את התענית.<br><br><strong>דברי חכמים</strong><br>המילים "דברי חכמים" בלשון הירושלמי מוסבות על מה שכתוב אחר כך, ומשמען שהחכמים מסרו או פסקו הלכה כנאמר אחר כך, ואין לחבר את המילים האלו למה שנאמר קודם כסגנון המשנה ("ירושלמי כפשוטו" עירובין ז,ו).</small><br>• • •
#### פרק ג
##### הלכה א
(א)  <small>פרק זה דן בתעניות שגוזרים בית דין על צרות אחרות, מלבד על עצירת גשמים. הצרות הנזכרות בפרקנו הם דברים שאינם מצויים. על כל צרה מהצרות האלו מתענים מתחילה תעניות חמורות ("מתריעים") עד שתעבור הצרה, שלא כמו בעצירת גשמים שעליה מתענים מתחילה תעניות קלות ורק לבסוף תעניות חמורות.<br>המשנה בהלכות א-ב עוסקת במקרים של ירידת גשמים בלתי סדירה. המשנה בהלכות ג-ה עוסקת בצרה מקומית, שבה מתריעים רק במקומה של הצרה. המשנה בהלכות ו-ז עוסקת בצרה מקומית, שבה מתריעים לא רק במקומה של הצרה אלא אף בכל מקום. המשנה בהלכה ח עוסקת במקרים מיוחדים, שבהם מתריעים אפילו בשבת. המשנה בהלכות יג-יד עוסקת בהשלמת התענית במקרה שירדו גשמים במשך יום התענית.<br><br>ב<strong>ספרי זוטא</strong> פסקה י נאמר: "וכי תבואו מלחמה" - מניין על שידפון ועל ירקון ועל חסיל ועל כל צרת ציבור? - שנאמר: "על הצר הצורר אתכם והרעותם", מיכן אמרו: על אלו מתענים ומתריעים: על הצרת שונאי ישראל לישראל, ועל החרב, ועל הדבר, ועל חיה רעה, ועל הארבה, ועל החסיל, ועל השידפון, ועל הירקון, ועל המפולת, ועל החוליים, ועל המזונות, ועל המטר, שנאמר: "על הצר הצורר אתכם" - כל שיצר לכם.<br>וב<strong>ספרי במדבר</strong> פסקה עו נאמר: "וכי תבואו מלחמה" - אין לי אלא מלחמה, שידפון וירקון ואישה מקשה לילד וספינה המיטרפת בים - מניין? - תלמוד לומר: "על הצר הצורר אתכם" - על כל צרה וצרה שלא תבוא על הציבור.</small><br>
<big><strong>משנה</strong></big><br><strong>סדר תעניות האלו האמור</strong> – סדר התעניות שנאמר בפרק א, שבתחילה מתענים יחידים ואחר כך מתענים הציבור עד שלוש עשרה תעניות, אינו נוהג אלא <strong>ברביעה הראשונה</strong> – שלא התחילו הגשמים לירד בעונתם הראשונה (הגשם נקרא "רביעה", מלשון בעילה והפריה, שהגשם בועל את האדמה ומפרה אותה (לעיל א,ג, וראה שם בענין זמנה ושיעורה של רביעה ראשונה)). <strong>אבל צמחים ששָנו</strong> – שירדו גשמים בעיתם וצמחו הזרעים, אבל אחר כך נשתנה מראם לרע, הואיל וצרה זו אינה דבר מצוי כמו עצירת גשמים, <strong>מתריעין עליהן מיד</strong> – כל הציבור מתחילים מיד להתענות תעניות חמורות, ומריעים ותוקעים בשופרות כשהם מתפללים, כמו שנוהגים בשבע התעניות האחרונות של עצירת גשמים. <strong>וכן שפסקו גשמים מגשם לגשם ארבעים יום</strong> – אם ירדו גשמים ברביעה הראשונה, ואחר כך פסקו בין רביעה ראשונה לבין רביעה שנייה, שלא ירדה רביעה שנייה אלא כעבור ארבעים יום מהרביעה הראשונה, <strong>מתריעין עליהן</strong> – כל הציבור מתענים מיד, ומריעים ותוקעים בשופרות כשהם מתפללים, <strong>מפני שהיא מכת בצורת</strong> – שזהו סימן בצורת.<br><br><small><strong>מתריעים</strong><br>ב<strong>משנה לעיל</strong> א,ח שנינו: ומה אלו (שבע האחרונות) יתרות על הראשונות? - שבאלו מתריעים ונועלים את החנויות.<br><br>משום כך המילה "מתריעים" היא סימן הכר לתעניות החמורות בפרק זה.<br><br>ב<strong>ירושלמי ראש השנה</strong> ג,ד אמרו: קומי רבי יהושע בן לוי תקעין בתעניתא (בשופרות). רבי יוסה בעי: ויתקעון קומוי בחצוצרתא? - ולא שמיע דתני: חצוצרות במקדש, אין חצוצרות בגבולים.<br><br>בגבולים היו תוקעים ומריעים ותוקעים בתעניות בשופרות אחר ברכת "גואל ישראל" ואחר כל ברכה וברכה משש הברכות הנוספות בתפילה (תוספתא תעניות א,י).</small><br>• • •
(ב)  <big><strong>תלמוד</strong></big><br>במשנה שנינו: <strong>סדר תעניות האלו האמור כול'.</strong> המשנה אמרה שמתריעים מיד על צמחים ששנו.
ושואלים: <strong>אי זהו מיד שלהן?</strong> – מתי מתענים על צמחים ששנו, כדי שהזמן הזה ייחשב "מיד"?
ומשיבים: <strong>רב</strong> (אמורא בבלי בדור הראשון, מגדולי האמוראים) <strong>אמר: שני וחמישי ושני</strong> – אין מתחילים להתענות ביום שבו אירעה הצרה, אלא מתחילים להתענות ביום שני בשבוע הסמוך לזמן שבו אירעה הצרה, כי אין גוזרים תענית על הציבור בתחילה אלא ביום שני (משנה תענית ב,ט), וממשיכים להתענות ביום חמישי באותו שבוע וביום שני בשבוע שאחריו, כי כל צרה שבאה על הציבור גוזרים שלוש תעניות שני וחמישי ושני.<br><br><small>ב<strong>תוספתא תעניות</strong> ב,ח שנו: אי זו היא מיד שלהן? - יום שני ויום חמישי (שני וחמישי ושני).<br><br>הברייתא שבתוספתא מבארת את "מיד" של משנתנו. בירושלמי כאן הביאו את הברייתא, אלא שקיצרו ולא הביאו את תשובת הברייתא, אלא הביאו את דברי רב שפירש שהכוונה בברייתא "שני וחמישי ושני" אלא שהברייתא קיצרה.</small><br>
ושואלים: <strong>שָנו בשני</strong> – אם שנו הצמחים ביום שני, שאי אפשר להתחיל להתענות בו ביום, כי מתחילים בתענית מבעוד יום (משחשכה), <strong>מהו להתריע עליהן בחמישי?</strong> – האם מתחילים להתענות ביום חמישי באותו שבוע, ומתענים חמישי ושני וחמישי, ואין ממתינים עד יום שני בשבוע שאחריו? ואף על פי ששנינו שאין גוזרים תענית על הציבור בתחילה ביום חמישי, אפשר שאין זה אלא בעצירת גשמים, אבל בצרות שאינן מצויות מתחילים להתענות ביום חמישי.
ומשיבים: <strong>רבי זעורה שמע לה מן הדא</strong> – רבי זירא למד אותה (את ההלכה בענין זה) מזאת (מהכתוב הזה): <strong>"ויאמר אלי: אל תירא דניאל, כי מן היום הראשון, אשר נתת את לבך להבין ולהתענות לפני אלהיך, נשמעו דבריך"</strong> (דניאל י,יב) – המלאך אמר לדניאל, שמהיום הראשון שקיבל עליו להתענות, <strong>כבר נשמעו דבריך</strong> – נתקבלו דבריו לפני הקב"ה, ונגזר למלא את בקשתו, אף על פי שעדיין לא התחיל להתענות, שכן לא נאמר: 'מן היום הראשון אשר התענית', אלא נאמר: 'מן היום הראשון אשר נתת את לבך להתענות'. <strong>וכאן</strong> – וכן כאן, בענין צמחים ששנו ביום שני, אין מתחילים להתענות ביום חמישי באותו שבוע, אלא ממתינים עד יום שני בשבוע שאחריו, ומתענים שני וחמישי ושני, משום שאין גוזרים תענית על הציבור בתחילה ביום חמישי, אבל <strong>מכיון שנתנו בית דין נפשן לעשות</strong> – מכיון שבשבוע הזה קיבלו בית דין עליהם להתענות, <strong>כמי שעשו</strong> – הרי הוא כאילו כבר התענו בשבוע הזה, אף על פי שאין מתענים אלא בשבוע הבא, וקבלת התענית תועיל להם לבטל את הצרה כמו התענית.<br><br><small>דברי רבי זירא הובאו בירושלמי ראש השנה ג,ה.<br><br>ב<strong>בבלי תענית</strong> ח,ב אמרו: בימי רבי זירא היה שמד (גזרות נגד דת ישראל), וגזרו שלא לשבת בתענית (בתענית ציבור). אמר להם רבי זירא: נקבל אותה (את התענית) עלינו (רש"י: דמשום קבלה מהני לן כתעניתא), וכשייבטל השמד, ישבו (יקיימו) אותה. אמרו לו: מניין לך זו (רש"י: דמהני אי עבדינן הכי)? - אמר להם: שכתוב: "ויאמר אלי אל תירא דניאל כי מן היום הראשון אשר נתת את לבך להבין ולהתענות לפני אלוהיך נשמעו דבריך" (דניאל י,יב) (רש"י: אלמא, משקיבל עליו נשמעו דבריו).</small><br>• • •
(ג)  המשנה אמרה, שאם פסקו גשמים מגשם לגשם ארבעים יום, מתריעים עליהם.
ואומרים: <strong>תני –</strong> שנוי (שנו ברייתא בתוספתא): <strong>כשם שמתריעין עליהן –</strong> על הגשמים, אם פסקו ארבעים יום, <strong>בשאר ימי</strong> (במסירה מהגניזה: שני) <strong>שבוע –</strong> בשאר שש השנים של שבע שנות השמיטה, שמותרת בהן עבודת הקרקע, <strong>כך מתריעין עליהן –</strong> על הגשמים, <strong>בשביעית –</strong> בשנה השביעית של שבע שנות השמיטה, שאסורה בה עבודת הקרקע, <strong>מפני פרנסת אחרים –</strong> בגלל שדואגים לפרנסתם של אחרים, המעבדים את הקרקע בשנה השביעית, שמחיתם תלויה בגשמים.<br><br><small>ב<strong>תוספתא תעניות</strong> ב,ח שנו: כשם שמתריעים על הגשמים בשאר שני שבוע, כך מתריעים עליהם בשביעית מפני פרנסת אחרים.<br><br>הברייתא שבתוספתא מוסבת על משנתנו שאמרה, שאם פסקו גשמים מגשם לגשם ארבעים יום, מתריעים עליהם.</small><br>
ושואלים: <strong>מהו מפני פרנסת אחרים? –</strong> מה פירוש המילים האלו? מי אותם אחרים שנשנו כאן?
ומביאים שני פירושים: <strong>חברייא אמרי –</strong> החברים (קבוצת החכמים בבית המדרש) אמרו (פירוש אחד): <strong>מפני פרנסת גוים –</strong> אותם אחרים שנשנו כאן הם גויים, שאינם מצווים על שביתת הארץ, ויש לדאוג לפרנסתם, ומתריעים עליהם, כשם שמחזיקים ידי גויים בשביעית, מפני דרכי שלום (משנה שביעית ה,ט וגיטין ה,ט). <strong>רבי זעורא אמר –</strong> רבי זירא אמר (פירוש אחר): <strong>מפני פרנסת חשודים –</strong> אותם אחרים שנשנו כאן הם החשודים לעבד את הקרקע בשנה השביעית, ואף על פי כן יש לדאוג לפרנסתם, ומתריעים עליהם. הרי שרבי זירא סבור, שיש לדאוג לפרנסתם של החשודים על השביעית, אבל החברים, החלוקים על רבי זירא, סבורים, שאין לדאוג לפרנסתם של החשודים על השביעית, כשם שאין מחזיקים ידי עוברי עברה בשביעית.<br><br><small>הכינוי 'חברייא', המופיע תכופות בירושלמי, מתייחס לקבוצת תלמידי חכמים באחת מישיבותיה של ארץ ישראל, בייחוד בטבריה, בתקופת האמוראים, שעדיין לא הגיעו להוראה.</small><br>
ומעירים: <strong>אתייא דרבי זעורה כרבי –</strong> באה דעתו של רבי זירא כדעת רבי יהודה הנשיא (תנא בדור החמישי), שדאג לפרנסתו של חשוד על השביעית, כמסופר להלן, <strong>ודחברייא כרבי פינחס בן יאיר –</strong> ובאה דעתם של החברים כדעת רבי פינחס בן יאיר (תנא בדור החמישי), שחלק על רבי, כמסופר להלן<strong>.</strong>
ומסבירים: <strong>דרבי זעורה כרבי –</strong> באה דעתו של רבי זירא כרבי, כמסופר כאן: <strong>חד ספר הוה חשיד על פירות שמיטתא</strong> – ספר (הגוזז שערות ומגלח, או סופר המלמד מקרא לילדים בבית הספר) אחד היה חשוד לעשות סחורה בפירות השנה השביעית, <strong>אייתוניה גבי רבי –</strong> הביאוהו (מי שחשדו בספר הביאו אותו) אצל רבי. <strong>אמר לון –</strong> אמר להם (רבי למי שהביאוהו): <strong>ומה יעביד עליבא? –</strong> ומה יעשה העלוב (האומלל)? <strong>ובגין חייו הוא עבד –</strong> והרי מפני חייו (לצורך פרנסתו ומחיתו) הוא (הספר) עושה. מכאן שרבי דאג לפרנסתו של חשוד על השביעית.<br>
וממשיכים ומסבירים: <strong>ודחברייא כרבי פינחס בן יאיר –</strong> ובאה דעתם של החברים כרבי פינחס בן יאיר, כמסופר כאן: <strong>רבי בעא מישרי שמיטתא –</strong> פעם אחת רבי רצה להתיר עבודת הקרקע בשנה השביעית, משום שדאג לפרנסתם של העניים החשודים על השביעית, וסמך על כך ששביעית נוהגת בזמן הזה רק מדרבנן (רבי הקל בהלכות שביעית והתיר כמה דברים בשביעית, בשל המצב הכלכלי המעורער באותם הימים. אפשר שסבר רבי, שרבי פינחס בן יאיר יסכים עימו להתיר את השנה השביעית, שכן רבי התיר את אשקלון מפיו של רבי פינחס בן יאיר (תוספתא אהלות יח,יח)). <strong>סלק רבי פינחס בן יאיר לגביה –</strong> עלה רבי פינחס בן יאיר אצל רבי לביתו. <strong>אמר ליה –</strong> שאל רבי את רבי פינחס בן יאיר: <strong>מה עיבוריא עבידין? –</strong> מה התבואות, שהן מאכל אדם, עושות? האם טובות הן? <strong>אמר ליה –</strong> השיב רבי פינחס בן יאיר לרבי: <strong>עולשין יפות! –</strong> העולשים (מין ירק), שהם מאכל בהמה, טובים. חזר רבי ושאלו: <strong>ומה עיבוריא עבידין? –</strong> מה התבואות עושות? <strong>אמר ליה –</strong> ושוב השיב לו: <strong>עולשין יפות! –</strong> העולשים טובים. מה ששאלו רבי לא השיבו רבי פינחס בן יאיר, ומה שהשיבו לא שאלו (ואפשר שרבי אמר לו, שאין התבואות טובות, ואין להם מה לאכול, ולכן יש להתיר את השנה השביעית, אבל רבי פינחס בן יאיר אמר לו, שיכולים הם לאכול עולשים, ואין להתיר את השנה השביעית). ומזה <strong>ידע רבי דלית הוא מסכמא עימיה –</strong> הבין רבי, שאין רבי פינחס בן יאיר מסכים עימו להתיר את השנה השביעית, למרות הקשיים הכלכליים. ולא אמר לו רבי פינחס בן יאיר במפורש שאין להתיר את השנה השביעית, מפני שחלק כבוד לרבי.<br><br><small>עולש שימש למאכל בהמה. בשנים קשות ובשנת שמיטה היה לו מקום חשוב בכלכלה הקדומה. העולשים נוטים לגדול בתוך שדות חיטה, ובשנים קשות שבהן התבואה אינה מתפתחת כראוי הם בולטים בגובהם ובפרחיהם הכחולים.</small><br>
<strong>אמר ליה –</strong> שאל רבי את רבי פינחס בן יאיר: <strong>מישגח, רבי</strong> (במסירה מהגניזה: מרי)<strong>, מיכול עימן פטל ציבחד יומא דין –</strong> ישגיח (ישים נא אל ליבו), רבי (אדוני, לשון כבוד לרבי פינחס בן יאיר), לאכול עימנו מאכל מעט (סעודה קלה, אכילת עראי) היום הזה? <strong>אמר ליה –</strong> השיב לו רבי פינחס בן יאיר: <strong>אין –</strong> הן. <strong>מי נחית חמא מולוותא דרבי קיימן –</strong> כשירד רבי פינחס בן יאיר מביתו של רבי, ראה מולאות (פרדות לבנות) של רבי עומדות ליד ביתו<strong>. אמר –</strong> רבי פינחס בן יאיר: <strong>כל אילין יהודאיי זיינין?! –</strong> וכי כל אלה הפרדות היהודים זנים ומגדלים אותן?! (אפשר שבאומרו 'יהודים' רמז רבי פינחס בן יאיר לרבי 'יהודה' הנשיא, ולא רצה להזכיר את שמו במפורש, משום כבודו). רבי פינחס בן יאיר סבר, שאין לגדל פרדות, כי נזקיהן מרובים. <strong>איפשר דלא חמי סבר אפויי</strong> (במסירה מהגניזה: אפי) <strong>מן כדון –</strong> אפשר (יכול להיות) שלא יהא רבי רואה את סבר (מראה) פניי מעכשיו, ולא אבוא לאכול אצלו, משום שבריות מזיקות יש לו לרבי בביתו (רבי פנחס בן יאיר נקט לשון 'אפשר', משום שאין הדבר תלוי רק בו). <strong>שמעון קליה –</strong> שמעו בני ביתו של רבי את קולו של רבי פינחס בן יאיר, <strong>אזלון ואמרון לרבי –</strong> הלכו ואמרו לרבי את דברי רבי פינחס בן יאיר. <strong>שלח רבי –</strong> שלח רבי שליחים לרבי פינחס בן יאיר, <strong>בעי מפייסתיה –</strong> רצה לפייס אותו, שיבוא לאכול אצלו. <strong>מטון ביה גבי קרתיה –</strong> הגיעו אליו השליחים אצל עירו של רבי פינחס בן יאיר (העיר לוד). <strong>אמר –</strong> רבי פינחס בן יאיר: <strong>בני קרתי, קורבין לי! –</strong> בני עירי, קרבו אלי והגנו עלי, שלא יגיעו אלי השליחים (כי לא רצה לדבר עם השליחים). <strong>נחתון</strong> (במסירה מהגניזה: נפקון) <strong>בני קרתיה ואקפון עלוי –</strong> ירדו בני עירו והקיפו אותו, שלא יגיעו אליו השליחים. <strong>אמרון לון –</strong> אמרו להם השליחים לבני העיר: <strong>רבי דו בעי מפייסתיה</strong> (במקבילה: רבי בעי מפייסתיה) <strong>–</strong> רבי רוצה לפייס את רבי פינחס בן יאיר, שיבוא לאכול אצלו. <strong>שבקוניה ואזלון לון –</strong> עזבו בני העיר את רבי פינחס בן יאיר, מפני כבודו של רבי, והלכו להם. <strong>אמר –</strong> רבי פינחס בן יאיר: <strong>בנַי דילי, קורבין לי! –</strong> בניי שלי (אפשר שהכוונה למלאכי השרת שנקראו בנים), קרבו אלי והגנו עלי, שלא יגיעו אלי השליחים. <strong>נחתת אישתא מן שמייא ואקפת עלוי –</strong> ירדה אש מן השמים והקיפה אותו (הכוונה למלאכים שנקראו אש), שלא יגיעו אליו השליחים. <strong>חזרון ואמרון לרבי –</strong> חזרו השליחים וסיפרו לרבי מה שאירע. <strong>אמר –</strong> רבי: <strong>הואיל ולא זכינן מישבע מיניה בעלמא הדין –</strong> הואיל ולא זכינו להשביע את עינינו לראות את רבי פינחס בן יאיר וליהנות ממנו בעולם הזה, שאין הוא רוצה שאראה אותו מעכשיו, <strong>ניזכי ונשבע מיניה לעלמא דאתי –</strong> יהי רצון שנזכה להשביע את עינינו לראות אותו וליהנות ממנו לעולם הבא (בירושלמי ביכורים ג,ג ושקלים ה,ג אמרו, שהרואה צדיק זוכה).<br><br><small>המקבילה לסיפור של רבי ורבי פינחס בן יאיר בירושלמי דמאי א,ג (והשווה בבלי חולין ז,ב).</small><br>• • •
##### הלכה ב
(א)  <big><strong>משנה</strong></big><br><strong>ירדו –</strong> גשמים <strong>לצמחים אבל לא לאילן –</strong> שמועילים לצמחים, אבל אינם מועילים לאילנות, או שירדו גשמים <strong>לאילן אבל לא לצמחים –</strong> שמועילים לאילנות, אבל אינם מועילים לצמחים, או שירדו גשמים <strong>לזה ולזה אבל לא לבורות, לשיחין ולמערות</strong> (מיני בורות) <strong>–</strong> שמועילים לצמחים ולאילנות, אבל אינם מספיקים כדי למלא את הבורות שכונסים בהם מים לשתייה, <strong>מתריעין עליהן מיד –</strong> מתענים מיד, ומריעים ותוקעים בשופרות כשהם מתפללים.<br>• • •
(ב)  <big><strong>תלמוד</strong></big><br>מפרשים את דברי המשנה:
מה ששנינו: <strong>ירדו לצמחים אבל לא לאילן</strong> – כגון שירדו גשמים <strong>ציבחד ציבחד</strong> – מעט מעט (מעט בכל פעם), שיפים הם לצמחים, אבל אינם מועילים לאילנות, הואיל ואינם נכנסים בעומק הארץ.
ומה ששנינו: <strong>לאילן אבל לא לצמחים</strong> – כגון שירדו גשמים <strong>סגין סגין</strong> – הרבה הרבה (הרבה בכל פעם).
והמשנה מסיימת: <strong>לזה ולזה אבל לא לבורות לשיחין ולמערות - מתריעין עליהן מיד.</strong><br><br><small>ב<strong>בבלי תענית</strong> יט,ב אמרו: ירדו לצמחים ולא לאילן - משכחת לה, דאתיא ניחא (רך). לאילן ולא לצמחים - דאתיא רזיא (חזק, עז). לזה ולזה אבל לא לבורות ולא לשיחים ולא למערות - דאתיא הכי והכי (רזיא וניחא), מיהו טובא לא אתיא.</small><br>
<strong>תני –</strong> שנוי (שנו ברייתא בתוספתא): <strong>מתריעין על האילן בפרס הפסח –</strong> אם צריכים גשמים המועילים לאילנות, מתריעים עליהם אפילו בימים הסמוכים לפני חג הפסח ('פרס' או 'פרוס' פירושו: סמוך), שזה זמן פריחת האילנות ולבלובם, והגשמים היורדים בזמן הזה מועילים להם, אבל לאחר מכן אין מתריעים עליהם, ששוב אין הגשמים מועילים להם. <strong>לבורות לשיחין ולמערות –</strong> מתריעים על הבורות ועל השיחים ועל המערות <strong>בפרס העצרת –</strong> אם צריכים גשמים המועילים לבורות, מתריעים עליהם אפילו בימים הסמוכים לפני חג השבועות, אבל לאחר מכן אין מתריעים עליהם.<br>
ושואלים: <strong>מעתה אפילו יותר מיכן! –</strong> אם צריכים גשמים המועילים לבורות, יתריעו עליהם אפילו לאחר העצרת, ולא עד פרוס העצרת בלבד!
ומשיבים: <strong>יותר מיכן מעשה ניסים –</strong> לאחר העצרת גשמים יורדים רק במעשה ניסים ולא בדרך הטבע, <strong>ואין מתריעין על מעשה ניסים –</strong> ואין מתריעים שייעשה להם מעשה ניסים וירדו גשמים בדרך נס שיש בו משום שינוי טבע העולם<strong>.</strong><br><br><small>ב<strong>תוספתא תעניות</strong> ב,ח שנו: ומתריעים על האילן בפרס הפסח, ועל הבורות ועל השיחים ועל המערות בפרס החג (חג הסוכות). אם אין להם מה שישתו, מתריעים עליהם מיד.<br><br>הברייתא שבתוספתא מוסבת על משנתנו שאמרה, שאם לא ירדו לאילן או שלא ירדו לבורות לשיחין ולמערות - מתריעים עליהם.<br><br>בירושלמי גרסו בברייתא זו: בפרוס העצרת, אבל בבבלי תענית יט,ב גרסו: בפרוס החג. ודווקא בפרוס החג, משום שסמוך לסוכות כבר מצויים גשמים בארץ ישראל, אבל לפני כן (בקיץ) אין מתריעים, משום שאין מתריעים על מעשה ניסים. ברישא של הברייתא מדברים בשהיה להם עדיין מה לשתות, אלא שהבורות נתרוקנו ברובם, אבל אם לא היה להם מה לשתות - מתריעים מיד, אפילו באמצע הקיץ, ואף על פי שבדרך כלל אין מתריעים על מעשה ניסים, שאני הכא ("תוספתא כפשוטה").<br><br>יש למצוא רמז לדברי הברייתא בדברי הנביא: "שאלו מה' מטר בעת מלקוש, ה' עושה חזיזים, ומטר גשם ייתן להם לאיש עשב בשדה" (זכריה י,א). הרי שאם יצטרכו לגשם אפילו בעת מלקוש, ישאלו מה', וה' ישמע תפילתם וייתן להם גשם. עת מלקוש היא בימי ניסן ('מלקוש בניסן') עד סמוך לחג השבועות. מכאן יש רמז, שמתריעים על האילן בפרוס הפסח ועל הבורות בפרוס העצרת (לפי גרסת הירושלמי).<br><br>הדרשה להלן בסמוך נלמדת מהפסוק הזה, ולכן מביאים אותה כאן לאחר שהביאו את הברייתא.</small><br>• • •
(ג)  אמר <strong>רבי ברכיה</strong> (אמורא ארץ ישראלי בדור הרביעי) בשם <strong>רבי חלבו פפא</strong> (אולי צריך לומר: רבי חנינא בר פפא (אמורא ארץ ישראלי בדור השלישי). ובמקבילה בויקרא רבה גרס: ר' חלבו ר' פפי / פפא, ואינו נכון, כי רב פפי ורב פפא היו אמוראים בבליים בדור החמישי) <strong>בשם רבי לעזר</strong> (רבי אלעזר בן פדת, אמורא בדור השני)<strong>: פעמים</strong> (לעיתים) <strong>שהגשמים יורדין בזכות אדם אחד –</strong> פעמים, כשישראל אינם עושים רצונו של מקום (ה'), הגשמים יורדים להם בגלל אדם אחד, כגון שאותו אדם צדיק וצריך לגשם. פעמים שהגשמים יורדים להם <strong>בזכות עשב אחד –</strong> בגלל עשב אחד של אדם, כגון שאותו אדם צדיק ואותו עשב צריך לגשם. ופעמים שהגשמים יורדים להם <strong>בזכות שדה אחד –</strong> בגלל שדה אחד של אדם, כגון שאותו אדם צדיק ואותו שדה צריך לגשם. <strong>ושלשתן –</strong> ושלוש האפשרויות הללו נאמרו <strong>בפסוק אחד: "ומטר גשם יתן להם לאיש עשב בשדה"</strong> (זכריה י,א). ומדייקים בלשון הכתוב. נאמר: <strong>"לאיש" –</strong> לשון יחיד, <strong>אבל לא</strong> נאמר: <strong>לאנשים –</strong> לשון רבים, הרי שירד גשם בגלל איש אחד. וכן נאמר: <strong>ל"עשב" –</strong> לשון יחיד, <strong>אבל לא</strong> נאמר: <strong>לעשבים –</strong> לשון רבים, הרי שירד גשם בגלל עשב אחד. וכן נאמר: <strong>"בשדה" –</strong> לשון יחיד, <strong>אבל לא</strong> נאמר: <strong>בשדות –</strong> לשון רבים, הרי שירד גשם בגלל שדה אחד. לפי זה, 'ייתן להם...' פירושו: ייתן לישראל בזכות איש או עשב או שדה.<br><br><small>ב<strong>בבלי תענית</strong> ט,א-ב אמרו: אמר רבי יוחנן: מטר - בשביל יחיד (רש"י: שאם אין צריך מטר אלא לאדם אחד, בא בזכותו), דכתיב: "יפתח ה' לך את אוצרו הטוב את השמים לתת מטר ארצך" (דברים כח) (רש"י: של אחד משמע).<br>אמר ריש לקיש: מניין למטר בשביל יחיד? - שנאמר: "ומטר גשם ייתן להם לאיש עשב בשדה" (זכריה י). יכול לכל? (רש"י: יכול אין נותן מטר אלא אם כן הכל צריכים לו) - תלמוד לומר: "לאיש" (רש"י: אפילו בשביל אחד). אי "לאיש" - יכול לכל שדותיו? (רש"י: אינו יורד עד שיהא צריך לכל שדותיו) - תלמוד לומר: "שדה" (רש"י: אפילו אינו צריך אלא לשדה אחת). אי שדה - יכול לכל השדה? (רש"י: עד שיצטרך לכל השדה) - תלמוד לומר: "עשב" (רש"י: אפילו אינו צריך אלא לעשב אחד, שבשביל ירק אחד יורד עליו מטר). כי הא דרב דניאל בר קטינא היתה לו גינה, בכל יום היה הולך ומסייר אותה, והיה אומר: ערוגה זו צריכה מים וערוגה זו אינה צריכה מים, למחר לזו בא גשם ולזו לא בא גשם.<br><br>וב<strong>ויקרא רבה</strong> לה,יב נאמר: רבנין אמרין בשם רבי חזקיה: אימתי שישראל עושים רצונו של הקב"ה, פקידה אחת הוא פוקד על הארץ ומיד היא עושה. מה טעם? - "פקדת הארץ ותשוקקה רבת תעשרנה" (תהילים סה,י) - אם זכיתם, רבת תעשרנה (בשי"ן ימנית, מלשון עשירות, תתעשר מיבול שדך), ואם לאו, רבת תעשרנה (בשי"ן שמאלית, מלשון מעשר), היא עושה לכם אחד מעשרה (השדה תוציא רק את המעשר, אחד מעשרה הראוי לה). רבי ברכיה ורבי חלבו ורבי פפי בשם רבי לעזר: פעמים שהוא עושה בזכות איש אחד, פעמים שהוא עושה בזכות עשב אחד, פעמים שהוא עושה בזכות שדה אחת, ושלושתם בפסוק אחד: "שאלו מה' מטר בעת מלקוש, ה' עושה חזיזים, ומטר גשם ייתן להם לאיש עשב בשדה" (זכריה י,א) - "לאיש" ולא לאנשים, ל"עשב" ולא לעשבים, ל"שדה" ולא לשדות.<br><br>אפשר לעמוד על משמעות הדרשה של רבי אלעזר בירושלמי על פי ההקשר של הדרשה במקבילה בויקרא רבה.<br>גם בויקרא רבה כמו בירושלמי כאן הובאה הדרשה הזו משום שהזכירו בסמוך לפניה את זמנו של המלקוש.<br><br>הדרשות של רבי אלעזר בירושלמי ושל ריש לקיש בבבלי דומות אבל שונות. רבי אלעזר דרש שהגשם יורד <strong>בזכות</strong> אדם (הגשם יורד לכל האנשים בגלל אדם אחד), ואילו ריש לקיש דרש שהגשם יורד <strong>בשביל</strong> אדם (הגשם יורד לאדם אחד שצריך לגשם, ואינו יורד לאנשים אחרים שאינם צריכים לגשם).</small><br>• • •
##### הלכה ג
(א)  <big><strong>משנה</strong></big><br><strong>וכן עיר שלא ירדו עליה גשמים –</strong> ובסביבותיה ירדו גשמים, <strong>ככתוב</strong> (בתיאור הפורענות הקשה שתבוא על העם אם לא ישוב)<strong>: "והמטרתי על עיר אחת ועל עיר אחת לא אמטיר, חלקה –</strong> חלקת שדה <strong>אחת תימטר –</strong> ירד עליה מטר, <strong>וחלקה אשר לא תמטיר עליה תיבש"</strong> (עמוס ד,ז), הואיל ואין זה דבר רגיל, <strong>אותה העיר מתענה ומתרעת –</strong> תוקעת בשופרות מיד, <strong>וכל סביבותיה מתענות –</strong> שלא תבוא עליהם צרה כמו שבאה על העיר השכנה, <strong>ולא מתריעות –</strong> אבל אינן תוקעות בשופרות. <strong>רבי עקיבה</strong> (תנא בדור השלישי, מגדולי התנאים) <strong>אומר:</strong> סביבותיה <strong>מתריעות –</strong> תוקעות בשופרות, <strong>אבל לא מתענות –</strong> שכשאין זו צרת עצמם, אין צריכים תענית<strong>.</strong><br><br><small><strong>מתענה ומתרעת</strong><br>"מתריעים" במשניות א-ב שווה במשמעותו ל"מתענה ומתרעת" במשניות ג-ד. במשניות ג-ד נקטו "מתענה ומתרעת", כדי להבחין בין הפעולות באותה העיר ובין הפעולות בסביבותיה של אותה העיר.</small><br>• • •
(ב)  <big><strong>תלמוד</strong></big><br>המאמר הבא מוסב על הפסוק שהובא במשנה.
<strong>אמר רבי סימון</strong> (רבי שמעון בן פזי, אמורא ארץ ישראלי בדור השני והשלישי)<strong>: כתיב –</strong> כתוב: <strong>"והמטרתי על עיר אחת ועל עיר אחת לא אמטיר, חלקה</strong> (חלקת שדה) <strong>אחת תימטר וחלקה אשר לא תמטיר עליה תיבש"</strong> (במסירה מהגניזה נוסף: "לא אמטיר עליה" אין כתיב כאן, אלא "תמטיר עליה תיבש") <strong>–</strong> יש לדרוש מכתוב זה: <strong>זכותה דחקלא</strong> (במסירה מהגניזה: דחלקא) <strong>עבדא –</strong> הזכות של השדה (החלקה) עושה ופועלת שירד עליו גשם, על אף שנעצרו הגשמים. ודרשו כך ממה שנאמר: "חלקה אחת תימטר", ולא נאמר: 'על חלקה אחת אמטיר', הרי שהמטר יהיה תלוי בשדה שתימטר ולא יהיה תלוי בה' הממטיר. ולפי מסירה מהגניזה, דרשו כך ממה שנאמר: "וחלקה אשר לא תמטיר עליה תיבש" - 'תמטיר' בלשון נסתרת (מוסב על חלקת השדה, שהיא כביכול ממטירה על עצמה), ולא נאמר: 'וחלקה אשר לא אמטיר עליה תיבש' - 'אמטיר' בלשון מדבר בעדו (מוסב על ה'), כמו שנאמר בראש הפסוק: "והמטרתי... אמטיר".<br><br><small>המילים 'חלקה' ו'חקלא' גזורות מאותו שורש בשיכול אותיות.<br><br>המאמר כאן 'זכותא דחקלא עבדא' והמאמר לעיל 'פעמים שהגשמים יורדים בזכות שדה אחד' שונים זה מזה. כוונת המאמר לעיל שבזכות שדה אחד הגשם יורד בכל השדות, ואילו כוונת המאמר כאן שבזכות שדה אחד הגשם יורד באותו שדה לבדו.<br>• • •<br>ב<strong>בראשית</strong> ב,ה-ו נאמר: "וכל שיח השדה טרם יהיה בארץ, וכל עשב השדה טרם יצמח, כי לא המטיר ה' אלוהים על הארץ... ואד יעלה מן הארץ, והשקה את כל פני האדמה". הלשון בפסוקים אלה: "לא המטיר ה' על הארץ" דומה ללשון בפסוק שהובא במשנה: "ועל עיר אחת לא אמטיר". המאמר הבא, המוסב על הפסוקים האלה בבראשית, מובא כאן בשל דמיון הלשון בפסוקים.<br><br>ב<strong>בראשית רבה</strong> (ראה להלן) נאמר, שמתחילה היתה הארץ שותה מלמטה, שהיו הנהרות עולים על גדותיהם ומשקים את פני האדמה, או שהיו המים שמתחת לפני האדמה עולים אל פני האדמה ומשקים אותה, וחזר בו הקב"ה שלא תהא הארץ שותה אלא על ידי גשמים מלמעלה (המשך המאמר שם הוא כלפנינו).</small><br>
<strong>מפני ארבעה דברים –</strong> טעמים, הגשמים <strong>יורדין מלמעלן –</strong> מן השמים, שחזר בו הקב"ה שלא תהא הארץ שותה אלא מלמעלה, והטעמים הם: <strong>מפני בעלי זרוע –</strong> שלא יתפסו האנשים התקיפים בכוח את הנהרות והמעיינות והבארות ויגרשו מהם את החלשים, והחלשים ימותו בצמא או יצטרכו לקנות מהם בכסף, <strong>ומפני טללים הרעים –</strong> בשביל להדיח (לשטוף ולנקות) את הצמחים והאילנות ממימי הטל המעופשים, <strong>ושיהא העליון שותה כנמוך –</strong> שיהיו כל המקומות גבוהים כנמוכים מקבלים מים בשווה, ואילו היתה הארץ שותה מלמטה, היו המקומות הנמוכים שותים יותר מהמקומות הגבוהים, או שהיו המקומות הנמוכים שותים והמקומות הגבוהים אינם שותים, <strong>ושיהו הכל תולין עיניהם –</strong> מסתכלים ומביטים למעלה <strong>אל השמים –</strong> להתפלל אל הקב"ה על הגשמים.<br><br><small>ב<strong>בראשית רבה</strong> יג,ט נאמר: כיצד הארץ שותה? - רבי יהודה ורבי נחמיה ורבנן. רבי יהודה אמר: כהדין נילוס (נהר מצרים, שעולה על גדותיו) שמשקה וחוזר ומשקה (את כל הארץ, כך היה האד עולה והשקה את פני האדמה), רבי נחמיה אמר: כהדין קבריא (שם נהר) דמרבה (שמרבה מימיו) וקבר (וקובר הכל מתחת לפני המים, ומכאן שמו), ורבנין אמרי: כהדין תוויי (נהר הוא בבבל ושמו תוויי), כך היתה הארץ שותה מתחילה, (דכתיב:) "ואד יעלה מן הארץ והשקה" וגו' (בראשית ב,ו), וחזר בו הקב"ה שלא תהא הארץ שותה אלא מלמעלה. רב חנן דציפורין בשם רבי שמואל בר נחמני: מפני ארבעה דברים חזר בו הקב"ה שלא תהא הארץ שותה אלא מלמעלן: מפני בעלי זרוע, ובשביל להדיח טללים רעים, ושיהיה הגבוה שותה כנמוך, ושיהו הכל תולים עיניהם כלפי למעלה.
<br>במדרש זה דנו בענין כיצד הארץ שותה. בתחילה דרשו תנאים את הפסוק "ואד יעלה מן הארץ" ונחלקו בביאורו. לדעת רבנן, חזר בו הקב"ה שלא תהא הארץ שותה אלא מלמעלה. לזה סמך מסדר המדרש את דבריו של אמורא, שמפרש דעת רבנן מפני מה חזר בו הקב"ה שלא תהא הארץ שותה אלא מלמעלה. המאמר של האמורא מובא בירושלמי כאן, ואין דברי התנאים מובאים לפניו. מכיון שהמאמר הועתק לכאן מבראשית רבה, לכן לשון תחילת המאמר: "מפני ארבעה דברים יורדים מלמעלן", ולא נאמר העיקר: 'הגשמים יורדים', שלא כמו במאמרים המובאים כאן לאחריו, שמילת 'גשמים' מוזכרת בהם. גם שם אומרו של המאמר לא מפורש כאן.</small><br>• • •
(ג)  כיון שבהלכה הקודמת ובהלכה הזו נזכרו כמה דברים שבזכותם הגשמים יורדים, מביאים מאמר נוסף בענין זה.<br>
בגלל אילו דברים הגשמים יורדים? -
(במסירה מהגניזה נוסף: אמר רבי יוסה בירבי בון (מגדולי אמוראי ארץ ישראל בדור החמישי):) <strong>בזכות שלשה דברים הגשמים יורדין: בזכות הארץ –</strong> בזכותה של ארץ ישראל, שהיא חביבה על הקב"ה, הוא ממטיר עליה גשמים, כמו שנאמר בדברים יא,יא-יב; <strong>בזכות החסד –</strong> בגלל החסד שעושים בני האדם, הקב"ה עושה עימם חסד ומוריד להם גשמים (בבראשית רבה לג,ג ובויקרא רבה לד,יד נאמר, שכשהבריות מרחמים אלו על אלו, הקב"ה מתמלא עליהם רחמים ומוריד להם גשמים, ואפילו בזכות הרחמים של יחיד, ה' מרחם על הבריות). פירוש אחר: הגשמים יורדים לעולם בגלל החסד שעושה הקב"ה עם בני האדם. פירוש אחר: הגשמים יורדים לעולם בגלל קיום בריתו והבטחתו של ה' לכלכל את יושבי הארץ, כענין שנאמר בבראשית ח,כב ('חסד' בלשון מקרא פירושו: קיום חובה, הבטחה ושבועה, ואף בתפילות משתמשים לפעמים ב'חסד' בהוראה זאת, כגון בתפילת 'זכרונות': וזכור לנו... את הברית ואת החסד ואת השבועה...); או <strong>בזכות הייסורין –</strong> בגלל הצער מחמת התעניות שמתענים על הגשמים, הקב"ה מוריד להם גשמים (רבנו גרשום (בבלי תענית יב,א) מפרש את המילה 'ייסר' (מגילת תענית) – ייסר עצמו בתענית). פירוש אחר: בגלל הייסורים שמביא הקב"ה על בני האדם, הוא מוריד להם גשמים, כי הייסורים מכפרים וממרקים את העוונות. <strong>ושלשתן –</strong> ושלושת הדברים הללו נאמרו <strong>בפסוק אחד</strong>, שנאמר בתיאור נפלאות ה' בהורדת הגשם (איוב לו,כב - לז,כד)<strong>: "אם לשבט אם לארצו אם לחסד ימציאהו"</strong> (איוב לז,יג) <strong>–</strong> ה' מוריד את הגשם "אם לשבט" - בזכות הייסורים, "אם לארצו" - בזכות הארץ (ארץ ישראל נקראת ארצו של ה'), "אם לחסד" - בזכות החסד ('אם' פירושו: או).<br><br><small>בבבלי תענית ח,ב דרשו פסוק זה בדרך אחרת.</small>
(ד)  ובגלל אילו דברים הגשמים נעצרים? -
<strong>בעון ארבעה דברים הגשמים נעצרין</strong> ואינם יורדים<strong>: בעון עובדי עבודה זרה, ו</strong>בעוון <strong>מגלי עריות, ו</strong>בעוון <strong>שופכי דמים, ו</strong>בעוון ה<strong>פוסקין</strong> צדקה <strong>–</strong> שקוצבים וקובעים סכום כסף נדבה לעניים <strong>ברבים –</strong> בציבור, בפני קהל, <strong>ואינן נותנין.</strong> ארבעת הדברים הללו נלמדים מפסוקים.
<strong>בעון עובדי עבודה זרה, מניין</strong> שהגשמים נעצרים<strong>? -</strong> שנאמר: <strong>"השמרו לכם פן יפתה לבבכם וסרתם ועבדתם אלהים אחרים" וגו'</strong> (דברים יא,טז) <strong>–</strong> הרי עוון עבודה זרה, <strong>מה כתיב בתריה? –</strong> מה כתוב אחריו? <strong>- "וחרה אף יי' בכם ועצר את השמים ולא יהיה מטר"</strong> (שם יז) <strong>–</strong> הרי עונש עצירת גשמים.
<strong>בעון מגלי עריות, מניין</strong> שהגשמים נעצרים<strong>? -</strong> שנאמר: <strong>"ותחניפי ארץ בזנותך וברעתך"</strong> (ירמיהו ג,ב) <strong>–</strong> הרי עוון גילוי עריות, <strong>מהו עונשו של דבר</strong> (של עוון זה, הכתוב אחריו)<strong>? - "וימנעו רביבים ומלקוש לוא היה"</strong> (שם ג) <strong>–</strong> הרי עונש עצירת גשמים. המשכו של פסוק זה: 'ומצח אישה זונה היה לך'. הרי שגם מפסוק זה עצמו למדים, שעונש עצירת גשמים בא בעוון גילוי עריות.
<strong>בעון שופכי דמים, מניין</strong> שהגשמים נעצרים<strong>? -</strong> שנאמר: <strong>"כי הדם הוא יחניף את הארץ"</strong> (במדבר לה,לג), ופירוש הכתוב: <strong>כי הדם הוא יחן אף על הארץ</strong>, שהמילה 'יחניף' נדרשת בדרך נוטריקון (כתיבה בראשי תיבות): 'יחנה אף'. הרי שעוון שפיכות דמים יגרום שישרה כעסו של ה' על הארץ, וכשה' כועס, הגשמים נעצרים, כמו שנאמר: 'וחרה אף ה' בכם ועצר את השמים ולא יהיה מטר'.
<strong>בעון</strong> ה<strong>פוסקין</strong> צדקה <strong>ברבים ואינן נותנין, מניין</strong> שהגשמים נעצרים<strong>? -</strong> שנאמר: <strong>"נשיאים ורוח וגשם אין, איש מתהלל במתת שקר"</strong> (משלי כה,יד) <strong>–</strong> מכאן שאין הגשמים יורדים בגלל איש המתפאר ברבים במתן צדקה שהבטיח לתת ואינו נותן.<br><br><small>ב<strong>ירושלמי קידושין</strong> ד,א ו<strong>סנהדרין</strong> ו,ט אמרו: "ויהי רעב בימי דוד שלוש שנים שנה אחר שנה" (שמואל ב כא) - אמר דוד: בעוון ארבעה דברים הגשמים נעצרים: בעוון עובדי עבודה זרה וגילוי עריות ושפיכות דמים ופוסקים צדקה ברבים ואינם נותנים...<br>וב<strong>במדבר רבה</strong> ח,ד נאמר: "ויהי רעב בימי דוד" וגו' (שמואל ב כא) - כשראה דוד שהתחיל הרעב לבוא בימיו, אמר: בעוון חמישה דברים הגשמים אינם יורדים: בעוון עובדי עבודת כוכבים ומגלי עריות ושופכי דמים ופוסקי צדקה ברבים ואינם נותנים ובעוון שאינם נותנים מעשרותיהם כתקנם...<br><br>במקבילות האלו הושם המאמר בפי דוד. וראה בבלי יבמות עח,ב, מדרש שמואל כח,ה ופרקי דרבי אליעזר פרק יז.<br><br>וב<strong>בבלי תענית</strong> ח,ב אמרו: אין הגשמים נעצרים אלא בשביל פוסקי צדקה ברבים (רש"י: לשם ולפנים) ואין נותנים, שנאמר: "נשיאים ורוח וגשם אין, איש מתהלל במתת שקר" (משלי כה) (רש"י: נשיאים ורוח באים לעולם כאילו גשמים יורדים, ואינם יורדים, בשביל האיש המתהלל במתת שקר, שכשם שהוא עושה לפנים ומחניף את העניים, אף השמים מחניפים את הארץ, שמראים נשיאים ורוח, וגשם אין).<br>וב<strong>מדרש משלי</strong> כה,יד נאמר: "נשיאים ורוח וגשם אין, איש מתהלל במתת שקר" - בעוון שנודרים בציבור ואין משלמים, השמים נעצרים מלהוריד טל ומטר.<br><br>בגלל אילו דברים עוד הגשמים נעצרים? -<br>ב<strong>בבלי תענית</strong> ז,ב אמרו: אין הגשמים נעצרים אלא אם כן נתחייבו שונאיהם של ישראל כליה.<br>אין הגשמים נעצרים אלא בשביל ביטול תרומות ומעשרות.<br>אין הגשמים נעצרים אלא בשביל מספרי לשון הרע.<br>אין הגשמים נעצרים אלא בשביל עזי פנים.<br>אין הגשמים נעצרים אלא בשביל עצלות תורה.<br>אין הגשמים נעצרים אלא בשביל גזל.<br><br>וב<strong>בבלי שבת</strong> לב,ב אמרו: בעוון ביטול תרומות ומעשרות השמים נעצרים מלהוריד טל ומטר.<br><br>וב<strong>בבלי סנהדרין</strong> כט,א אמרו, שהפסוק "נשיאים ורוח וגשם אין" וגו' הוא מהדברים שהשופטים היו מאיימים על העדים, שבשביל "מתהלל במתת שקר", דהיינו בגלל מעידי שקר, גשמים נעצרים.<br><br><strong>פוסקין ברבים</strong><br>הפסיקה נעשתה במעמד הציבור. הפרנס או אחד מנכבדי המקום או החכם היו מכריזים על מטרת גביית הכסף, והמשתתפים, רובם או כולם, היו פוסקים לתת סכום מסוים. הפסיקה נעשתה בשבת, מפני שרוב התכנסויות הציבור היו בשבת, והיו מצויים לגבות מכל מי שהתכנסו. הפסיקה בשבת עוררה בעיה מעשית, שפסקו ולא נתנו, משום שאי אפשר היה לשלם במקום. כנגד אלה שפסקו ולא נתנו יצאו חכמים בכעס וברוגז ("הקהילה היהודית בארץ ישראל בתקופת המשנה והתלמוד").<br>• • •<br>כיון שבכתוב שהובא לעיל נזכרו 'נשיאים', שהוא אחד מהשמות שנקראו העננים, הובא מאמר על השמות שנקראו העננים במקרא.</small>
(ה)  <strong>חמשה שמות נקראו לו</strong> לענן<strong>: אד, עב, ענן, נשיא, חזיז.</strong>
<strong>אד, מניין</strong> שנקרא הענן בשם זה<strong>? -</strong> שנאמר: <strong>"ואד יעלה מן הארץ"</strong> (בראשית ב,ו)<strong>.</strong>
<strong>עב –</strong> למה נקרא הענן בשם זה? <strong>- שהוא מעבה –</strong> מכסה ומחשיך <strong>את</strong> פני <strong>הרקיע.</strong> ומניין שנקרא הענן בשם זה? - שנאמר: <strong>"הנה אנכי בא אליך בעב הענן"</strong> (שמות יט,ט)<strong>.</strong>
<strong>ענן –</strong> למה נקרא הענן בשם זה? <strong>- שהוא עושה את הבריות ענוים –</strong> סבלנים ונוחים <strong>אלו לאלו –</strong> שכשהעננים ממטירים, הארץ מצמיחה ויש שובע בעולם, והבריות נעשים אחים (רֵעים ואוהבים) אלו לאלו (על פי בראשית רבה פט,ד). ודרשו 'ענן' מלשון ענווים (לא נאמר מניין שנקרא הענן בשם זה, משום שהוא נקרא כך בפסוקים רבים, או משום שבפסוק שהובא לעיל שנקרא עב הוא נקרא גם ענן)<strong>.</strong>
<strong>נשיא –</strong> למה נקרא הענן בשם זה? <strong>- שהוא עושה בעלי בתים כנשיאים –</strong> שכשהעננים ממטירים, בעלי בתים (עשירים) נעשים עשירים יותר, שיש להם שדות, והם משתכרים במכירת התבואה ששדותיהם מצמיחים. ומניין שנקרא הענן בשם זה? - שנאמר: <strong>"מעלה נשיאים מקצה הארץ"</strong> (תהילים קלה,ז. על דרך הפשט, העננים נקראים 'נשיאים' משום שהם עולים ומתנשאים מן הארץ אל השמים, או משום שהם נישאים על ידי הרוח)<strong>.</strong>
<strong>חזיז –</strong> למה נקרא הענן בשם זה? <strong>- שהוא עושה את הרקיע חזיונות חזיונות –</strong> השמים משתנים לכמה מראות וגוונים לפי העננים. ודרשו 'חזיז' מלשון חזיונות. ומניין שנקרא הענן בשם זה? - שנאמר: <strong>"יי' עושה חזיזים"</strong> (זכריה י,א. למילה 'חזיז' פירושים נוספים: ברק; רעם; רוח. ובבבלי תענית ט,ב פירשו: עב קל).<br><br><small>ב<strong>בראשית רבה</strong> יג,יב נאמר: חמישה שמות נקראו לו: עב, אד, ענן, נשיא, חזיז.<br>עב - שהוא מעבב את פני הרקיע, שנאמר: "עבי שחקים" (שמואל ב כב,יב).<br>אד - "ואד יעלה מן הארץ" (בראשית ב,ו), שהוא שובר לבעלי שערים.<br>ענן - שהוא עושה בריות ענווים אלו לאלו, וכתיב: "עם ענני שמיא" (דניאל ז,יג).<br>נשיא - "מעלה נשיאים" (תהילים קלה,ז), שעושה נשיאים אלו עם / על אלו.<br>חזיז - "ודרך לחזיז קולות" (איוב כח,כו), שעושה חזיונות ברקיע ומשרה רוח הקודש על הבריות, היך דאת אמר: "חזון ישעיהו" (ישעיהו א,א).<br><br>וב<strong>מדרש תהילים</strong> קלה,ב נאמר: חמישה שמות יש לו: עב, ענן, אד, נשיא, חזיז.<br>עב - שהוא מעבב את פני הרקיע.<br>אד - שהוא שובר בעלי שערים.<br>ענן - שהוא עושה את הבריות ענווים אלו על אלו.<br>נשיאים - שהוא עושה הבריות נשיאים אלו על אלו.<br>חזיז - שהוא עושה חזיונות ברקיע ומשרה רוח הקודש על הבריות.<br><br>במקבילות נאמר שהענן נקרא בשם 'אד', שהוא שובר בעלי שערים (דרשו 'אד' כמו 'איד', שהוא לשון שבר), שכשהעננים ממטירים, השנה מתברכת ויש שובע בעולם, ונשברת תקוותם וציפייתם של בעלי שערים, המייקרים את התבואה ומפקיעים את השערים (המחירים). ובירושלמי כאן נשמט דבר זה. ומצאנו לשון זו 'לשבר בעלי שערים' בירושלמי ברכות ב,ד.<br><br>במקבילות נאמר שהענן נקרא בשם 'נשיא', שהוא עושה את הבריות נשיאים אלו עם אלו, שכשהעננים ממטירים, התבואה מצויה ואין הבריות צריכים אלו לאלו; או שהוא עושה את הבריות נשיאים אלו על אלו, שכשהעננים ממטירים, אלו שיש להם שדות מתברכים ואלו שאין להם שדות אינם מתברכים, ואלו מתנשאים על אלו.<br><br>במקבילות נאמר שהענן נקרא בשם 'חזיז', שהוא משרה רוח הקודש על הבריות ('חזיז' מלשון נבואה וחיזיון), שכשהגשמים יורדים הכל שמחים, ואין השכינה שורה אלא מתוך שמחה.<br><br>וב<strong>אוצר המדרשים</strong> עמוד קסב נאמר: 'שישה שמות לענן', ונוסף שם על חמשת השמות שנמנו כאן: 'כף' (איוב לו,לב, וראה רש"י וראב"ע ו"מצודות" שם).</small><br>• • •
(ו)  מסבירים את טעמיהם של החולקים במשנה לגבי סביבותיה של אותה העיר שלא ירדו עליה גשמים:
תנא קמא אומר: <strong>וכל סביבותיה מתענות ולא מתריעות,</strong> וטעמו – <strong>שכן מצאנו ביום הכיפורים</strong>, ש<strong>מתענין אבל לא מתריעין</strong> – ביום הכיפורים, שהוא יום כפרה, מתענים ואין תוקעים בשופר, כי התענית מכפרת, ומכיון שעל סביבותיה של אותה העיר לבקש כפרה, שלא תבוא עליהם צרה כמו שבאה על העיר השכנה, לכן הן מתענות, כמו שנוהגים ביום הכיפורים.
<strong>רבי עקיבה אומר:</strong> סביבותיה <strong>מתריעות אבל לא מתענות,</strong> וטעמו – <strong>שכן מצאנו בראש השנה</strong>, ש<strong>מתריעין אבל לא מתענין</strong> – בראש השנה תוקעים בשופר ואין מתענים, כי ראש השנה עיקרו התשובה (ירושלמי ראש השנה ג,ג), ועל ידי קול שופר אדם מתעורר לשוב בתשובה, ומכיון שעל סביבותיה של אותה העיר להתעורר לתשובה, שלא תבוא עליהם צרה כמו שבאה על העיר השכנה, לכן הן תוקעות בשופרות, כמו שנוהגים בראש השנה.<br><br><small>בראש השנה לא מתענים כולם, אבל היחידים מתענים בו (ויקרא רבה ל,ז).<br>ביום הכיפורים של שנת היובל תוקעים כמו בראש השנה, כדי להכריז על שנת היובל.</small><br>• • •
##### הלכה ד
(א)  <big><strong>משנה</strong></big><br><strong>וכן עיר שיש בה</strong> מגפת <strong>דֶּבֶר –</strong> מחלה קשה מאוד, מסוכנת ומידבקת, <strong>או</strong> שיש בה <strong>מפולת –</strong> שבתיה נופלים מחמת רעש הארץ (רעידת אדמה) או שטף מים ונחרבים, <strong>אותה העיר מתענה ומתרעת, וכל סביבותיה מתענות ולא מתריעות. רבי עקיבה אומר:</strong> סביבותיה <strong>מתריעות ולא מתענות.</strong><br>• • •
(ב)  <big><strong>תלמוד</strong></big><br>כיון שהמשנה מדברת על עיר שיש בה מגפת דבר, מספרים על עיר שהיתה בה מגפת דבר:
<strong>מותנא הוה בציפורין –</strong> דבר היה בציפורין (העיר ציפורי שבגליל התחתון)<strong>. לא הוה עליל גו אשקקה</strong> (במסירה מהגניזה: בשקקה) <strong>דהוה רבי חנינה שרי בגויה</strong> (במסירה מהגניזה: בה) <strong>–</strong> לא היה נכנס (לא נגע הדבר) בשוק (ברחוב) שהיה רבי חנינא (בר חמא, אמורא ארץ ישראלי בדור הראשון) שרוי (שוכן, גר) בתוכו<strong>, והוון ציפוראיי אמרין –</strong> והיו הציפוריים (אנשי ציפורי) אומרים<strong>: מה ההן סבא בינכי</strong> (צריך לומר כמו במסירה מהגניזה: <strong>מנכי</strong> [מ ~ בי])<strong>? –</strong> מה הזקן הזה (רבי חנינא) נפגע (ניזוק מהדבר)? <strong>ויתב שלם הוא ושכונתיה –</strong> והרי יושב שלם (בריא, ללא פגע) הוא ושכונתו (שהועילה זכותו של רבי חנינא להגן על שכניו)<strong>, ומדינתא אזלא בבאישות! –</strong> ואילו העיר כולה הולכת (מתה) בחולי (במגפה, ואינו מבקש עלינו רחמים)! (במסירה מהגניזה: אזלא בבישא – הולכת ברעה). <strong>עאל ואמר קומיהון –</strong> נכנס (רבי חנינא לבית הכנסת) ואמר לפניהם (לפני אנשי ציפורי)<strong>: זמרי אחד היה בדורו ונפלו מישראל עשרים וארבעה אלף –</strong> זמרי בן סלוא, נשיא בית אב בשבט שמעון, זנה עם אישה מדיינית, והיתה מגפה בבני ישראל על מעשה זמרי, שלא הועילה להם זכותו של משה רבנו (במדבר פרק כה)<strong>, ואנו כמה זמרי יש בדורינו! –</strong> שעושים כמעשה זמרי, שהם נוהים אחר נשים (ואולי זונות) רומאיות, <strong>ואתם מתרעמין</strong> (מתלוננים)<strong>? –</strong> שלא תועיל לכם זכותי. המגפה באה, לדבריו, בגלל התרשלות מוסרית ודתית השוררת בעיר. כוחם של גדולי הדור ויכולתם לעזור מוגבלים כשהציבור אינו ראוי.<br><br><small>'מה ההן סבא מנכי?' - בירושלמי כלאים ט,ד וכתובות יב,ג מצויה לשון דומה: 'מה הוא מנכי?'.<br><br>ב<strong>ירושלמי סוטה</strong> א,ה, ב<strong>בראשית רבה</strong> כו,ה וב<strong>ויקרא רבה</strong> כג,ט אמרו: אמר רבי שמלאי: בכל מקום שאתה מוצא זנות, אתה מוצא אנדרולומוסיה (מגפת אנשים) באה בעולם והורגת יפים (טובים) ורעים.<br>וב<strong>ירושלמי יבמות</strong> ח,ג ו<strong>קידושין</strong> ד,א, ב<strong>ויקרא רבה</strong> לב,ו וב<strong>במדבר רבה</strong> ט,ח אמרו: אמר רבי חנינה: אחת לשישים ולשבעים שנה הקב"ה מביא דֶבֶר בעולם ומכלה את הממזרים ונוטל כשרים עימהם, שלא לפרסם את החטאים.<br><br>הרי שמגפה היא עונש על זנות.</small><br>• • •
(ג)  ועוד מספרים על אותה העיר שהיתה בה עצירת גשמים:
<strong>חד זמן צרכון מיעבד תעני –</strong> פעם אחת נצרכו לעשות (לקבוע, לגזור) תענית (בציפורי על עצירת גשמים, שהיו צריכים לגשמים ולא ירדו, וגזרו תענית על הציבור והתענו), <strong>ולא נחת מיטרא –</strong> ולא ירד גשם<strong>. עבד רבי יהושע</strong> בן לוי <strong>תעניתא בדרומא –</strong> עשה (קבע, גזר) רבי יהושע (בן לוי, אמורא ארץ ישראלי בדור הראשון, מהעיר לוד שבדרום) תענית בדרום (ארץ יהודה), <strong>ונחת מ</strong>י<strong>טרא –</strong> וירד גשם<strong>. והוון ציפוראיי אמרין –</strong> והיו הציפוריים (אנשי ציפורי) אומרים<strong>: רבי יהושע בן לוי מחית מיטרא לדרומאיי –</strong> רבי יהושע בן לוי מוריד גשם לדרומיים (אנשי הדרום)<strong>, ורבי חנינה עצר מיא</strong> (צריך לומר כמו במסירה מהגניזה: מיטרא) <strong>מן ציפוראיי –</strong> ורבי חנינא עוצר (מונע) גשם מן הציפוריים (שאין זכותו מועילה לנו כזכותו של רבי יהושע בן לוי לדרומיים)<strong>.</strong><br>
<strong>צרכון מיעבד זמן תיניינות –</strong> נצרכו לעשות (לגזור תענית על עצירת גשמים) פעם שנייה<strong>. שלח ואייתי לרבי יהושע בן לוי –</strong> שלח (רבי חנינא) והביא את רבי יהושע בן לוי (הגרסה במסירה מהגניזה: שלח בתר רבי יהושע בן לוי לדרומא ואתא)<strong>. אמר ליה –</strong> אמר לו (רבי חנינא לרבי יהושע בן לוי)<strong>: מישגח, מרי, מיפוק עימן להתענות</strong> (צריך לומר כמו במסירה מהגניזה: לתעניתא) <strong>–</strong> ישגיח (ישים נא אל ליבו), אדוני, לצאת עימנו (לרחובה של עיר) לתענית<strong>. נפקון תריהון לתעניתא ולא נחת מיטרא –</strong> יצאו שניהם לתענית ולא ירד גשם<strong>. עאל ואמר קומיהון –</strong> נכנס (רבי חנינא לבית הכנסת) ואמר לפניהם (לפני אנשי ציפורי)<strong>: לא רבי יהושע בן לוי מחית מיטרא לדרומאיי –</strong> לא רבי יהושע בן לוי מוריד גשם לדרומיים<strong>, ולא רבי חנינה עצר מיטרא מן ציפוראיי –</strong> ולא רבי חנינא עוצר (מונע) גשם מן הציפוריים<strong>. אלא דרומאיי ליבהון רכיך –</strong> אלא (אבל) הדרומיים ליבם רך (שיש בהם יראה), <strong>ושמעין מילה דאורייא ומתכנעין –</strong> ושומעים דבר תורה ונכנעים (שבים בתשובה, ולכן הגשמים יורדים להם)<strong>, וציפוראיי ליבהון קשי –</strong> והציפוריים ליבם קשה (שאין בהם יראה, עיקשים), <strong>ושמעין מילה דאורייא ולא מתכנעין –</strong> ושומעים דבר תורה ואינם נכנעים (אינם שבים בתשובה, ולכן אין הגשמים יורדים להם)<strong>.</strong>
<strong>מי עליל –</strong> כשנכנס (רבי חנינא לביתו), <strong>תלה עינוי וחמא אוירא שייף –</strong> תלה עיניו (הסתכל והביט למעלה) וראה שהאוויר (מזג האוויר) שפוי (חלק, בהיר, נעים, נוח)<strong>, אמר</strong> (בצער)<strong>: עד כדון הכין! –</strong> עד עתה כך (עדיין אין גשמים, אף על פי שהתענינו)! <strong>מיד נחת מיטרא –</strong> מיד ירדו גשמים<strong>. ונדר על גרמיה –</strong> ונדר (רבי חנינא) על עצמו, <strong>דלא למיעבד כן תובן –</strong> שלא לעשות כן שוב (שלא להביא להם גשם בכוח דיבורו אם אינם זכאים)<strong>, אמר: מה</strong> (מילת תמיהה)<strong>, אנא מימור למרי חובא דלא יגבי חוביה? –</strong> וכי אני אומַר לבעל החוב (משל להקב"ה) שלא יגבה חובו? (שלא יעניש על מה שחטאו לו? שעצירת הגשמים באה כעונש על עוונות הדור).<br><br><small>היו שייחסו לחכמים את היכולת לחולל מעשי ניסים, כגון ריפוי חולים או הורדת גשם. לכן גם במגפת הדבר וגם בעצירת הגשמים האשימו אנשי ציפורי את רבי חנינא שאינו דואג לבני עירו ואינו מבקש ומתפלל עליהם, כי ציפו ממנו שיוריד גשם. רבי חנינא אמר להם שהאשמה תלויה בהם ולא בו. הוא תלה את יכולת הורדת הגשמים בהכנעת ליבם של אנשי עירו. שני הסיפורים מלמדים על היחסים שבין רבי חנינא ותושבי ציפורי ומעידים על מתיחות בינו ובין תושבי ציפורי. ואומנם, לפי אחד האמוראים (ירושלמי להלן ד,ב), לא זכה רבי חנינא למינוי כדיין בגלל התערבותם של תושבי ציפורי. מאידך, מספרים (ירושלמי בבא מציעא ב,יג) שחלקו לרבי חנינא כבוד בעת פטירתו.<br>הסיפור השני מלמד על הקשרים ההדוקים בין רבי חנינא ורבי יהושע בן לוי.<br><br>ב<strong>בבלי תענית</strong> כא,ב אמרו: בסורא היה דֶבֶר, בשכונתו של רב לא היה. כסבורים היו משום זכותו של רב שהיא מרובה... בדרוקרת היתה דלקה, בשכונתו של רב הונא לא היתה. כסבורים היו משום זכותו של רב הונא שהיא מרובה...<br><br>בוא וראה מה בין בני ארץ ישראל לבני בבל. בני ארץ ישראל התרעמו על רבם שהגנה זכותו על שכונתו בלבד ולא הגנה על עירו, ובני בבל שיבחו את רבותיהם שהגנה זכותם על שכונתם אף על פי שלא הגנה על עירם.<br><br>ב<strong>בבלי תענית</strong> כה,א מסופר על רבי חנינא ורבי יהושע בן לוי מעין המסופר עליהם כאן:<br>רבי חנינא בר חמא (כך בכל כתבי היד) גזר תענית. ביקש רחמים ולא ירד גשם, אמרו לו: והלא רבי יהושע בן לוי גזר תענית וירד גשם? - אמר להם: הרי אני והרי בן לוי (כלומר, הוא גדול ממני). שלח וקרא לו. אמר לו (רבי חנינא לרבי יהושע בן לוי): יכוון אדוני את דעתו, ואכוון אני את דעתי, ונבקש רחמים וירד גשם. ביקשו (רבי חנינא ורבי יהושע בן לוי) רחמים ולא ירד גשם. אמר להם: רצונכם שיבוא מטר בשבילנו? - אמרו לו: הן. אמר: רקיע, רקיע, כסה פניך (בעבים)! לא נתכסה. אמר: כמה עזים פני רקיע (שאינו מתכסה מפני הציבור)! נתכסה (בעבים), וירד גשם.<br><br>בבבלי לא הובאו דבריו החריפים של רבי חנינא לאנשי עירו.<br><br>ב<strong>בבלי תענית</strong> כד,א-ב אמרו: רבה גזר תעניתא, בעא רחמי ולא אתא מטרא. אמרו ליה: והא רב יהודה גזר תעניתא ואתא מטרא! - אמר להו: מאי אעביד? אי משום תנויי - אנן עדיפינן מינייהו... אלא מה יעשו גדולי הדור שאין דורם דומה יפה.<br><br>לפי המסופר בירושלמי ובבבלי, הציבור ראה בחכמים את האחראים להצלחת התענית או לכשלונה, ואילו החכמים הצביעו על הציבור כגורם המכריע להצלחת התענית או לכשלונה.</small><br>• • •
(ד)  מביאים מאמר בשם רבי חנינא שהוא מעין מה שאמר לבני עירו לעיל:
<strong>רבי זעורה</strong> (רבי זירא, מגדולי אמוראי ארץ ישראל בדור השלישי) אמר <strong>בשם רבי חנינה: מה יעשו גדולי הדור</strong> (החשובים בבני הדור)<strong>? ואין –</strong> והרי אין <strong>הציבור נידון אלא אחר רובו! –</strong> שכשרובו של הציבור חוטא, אין גדולי הדור נענים, כשמבקשים רחמים על דורם, כי הולכים אחר הרוב. וראיה לדבר: <strong>שכן מצאנו, שכל שלשים ושמונה שנים –</strong> שהיו ישראל במדבר, מהשנה השנייה לצאתם ממצרים, שבה הם שלחו את המרגלים, עד השנה הארבעים, שבה כלו אנשי הדור הממרים, <strong>שהיו ישראל כמנודים</strong> (מוחרמים, מורחקים) <strong>–</strong> להקב"ה, שהיה הקב"ה כועס על ישראל בגלל חטא המרגלים, <strong>לא היה</strong> הקב"ה <strong>מדבר עם משה –</strong> כדרך שדיבר עימו לפני כן (שאין לומר, שלא היה מדבר עימו כלל, שכן מצאנו שהיה מדבר עימו לאחר מעשה המרגלים, כגון במעשה קורח שהיה אחר מעשה המרגלים)<strong>, שנאמר: "ויהי כאשר תמו כל אנשי המלחמה למות מקרב העם"</strong> (דברים ב,טז)<strong>, מה כתיב בתריה? –</strong> מה כתוב אחריו? <strong>- "וידבר יי' אלי לאמר"</strong> (שם יז) <strong>–</strong> שלאחר שמתו כל אותו הדור שחטאו בחטא המרגלים, מיד דיבר הקב"ה למשה כדרך שדיבר עימו לפני מעשה המרגלים, שנתרצה להם הקב"ה.<br><br><small>בדברים ב,טז-יז פירש רש"י, שבפרשת 'דברים' לא נאמר משעת שילוח המרגלים עד כאן 'וידבר' אלא 'ויאמר', שלא היה דבר ה' בא אל משה בלשון דיבור, שהוא בדרך אהבה וחיבה, אלא בלשון אמירה. והוסיף חזקוני, ש'דיבור' משמע ריבוי דברים, אבל 'אמירה' משמע מיעוט דברים.<br><br><strong>"מה יעשו גדולי הדור?"</strong><br>בבבלי תענית כד,ב אמרו, שגזר רבה תענית על עצירת גשמים וביקש רחמים ולא ירדו גשמים, ואמר: 'מה יעשו גדולי הדור שאין דורם דומה יפה'. לשון זו דומה ללשון שאמר רבי חנינא.<br><br><strong>לא היה מדבר עם משה</strong><br>ב<strong>בבלי תענית</strong> ל,ב ו<strong>בבא בתרא</strong> קכא,ב אמרו: עד שלא כלו מתי מדבר לא היה דיבור עם משה, שנאמר: "ויהי כאשר תמו כל אנשי המלחמה" וגו' (דברים ב), וכתיב: "וידבר ה' אלי לאמור" - אלי היה בדיבור.<br>וב<strong>ספרא</strong> 'ויקרא' דיבורא דנדבה פרשה א נאמר: "לאמור" - אמור להם דברי כיבושים: בשבילכם מדבר עימי, שכן מצינו, שכל שלושים ושמונה שנה שהיו ישראל כמנודים לא היה מדבר עם משה.<br>וב<strong>מכילתא דרבי ישמעאל</strong> 'בוא' מסכתא דפסחא פרשה א נאמר: "לאמור" - צא ואמור להם: בזכותכם הוא מדבר עימי, שכל שלושים ושמונה שנה שהיה כועס על ישראל לא היה מדבר עימו.<br><br><strong>כמנודים</strong><br>מנודה רשאים לדבר עימו, אבל חייבים להתרחק ממנו ארבע אמות. ומנודה לשמים אפשר שהוא חמור ממנודה לבני אדם (בבלי מועד קטן טו,א-ב).</small><br>• • •<br>מביאים אותו מאמר בשם רבי יהושע בן לוי, אלא שראיתו ממקום אחר:
<strong>רבי יעקב בר אידי</strong> (אמורא ארץ ישראלי בדור השני והשלישי) אמר <strong>בשם רבי יהושע בן לוי: מה יעשו גדולי הדור? ואין –</strong> והרי אין <strong>הציבור נידון אלא אחר רובו!</strong> וראיה לדבר ממעשה אליהו בהר הכרמל: <strong>שכן מצאנו, שאילולא שאמרו ישראל בהר הכרמל "יי' הוא האלהים יי' הוא האלהים"</strong> (מלכים א יח,לט)<strong>, לא ירדה האש מן השמים ושרפה את הקרבנות –</strong> שבדורו של אליהו חטא רובו של הציבור בעבודה זרה, ואילו לא עשו תשובה, לא היתה האש יורדת מן השמים, למרות זכותו של אליהו, ורק מפני שעשו תשובה, שעזבו עבודה זרה שבידם ויראו את ה', ירדה האש מן השמים ושרפה את הקורבנות על המזבח שבנה אליהו.<br><br><small>לפי המסופר שם, קדמה ירידת האש (שם לח) לאמירת העם (שם לט), ולא שאמירת העם היתה תנאי לירידת האש. ואפשר שכשאמר אליהו לעם: 'וקראתם בשם אלוהיכם ואני אקרא בשם ה' והיה האלוהים אשר יענה באש הוא האלוהים', והם ענו ואמרו: 'טוב הדבר' (שם כד), גילו העם את דעתם, שאם תרד אש מן השמים, הרי ש'ה' הוא האלוקים', וזו תחילתה של עשיית תשובה (על פי מדרש באגדת בראשית פרק פ, המשבח את דיבורו הנאה של אליהו, שבשעה שאמר 'והיה האלוהים אשר יענה באש הוא האלוהים', מיד 'ויען כל העם ויאמרו טוב הדבר', ועוד, שעשה לישראל לומר 'ה' הוא האלוהים ה' הוא האלוהים').<br><br>ב<strong>שמות רבה</strong> מד,א נאמר: כמה תפילות התפלל אליהו בהר הכרמל שתרד האש, כמה דאת אמר: "ענני ה' ענני" (מלכים א יח,לז), ולא נענה, אלא כיון שהזכיר את המתים ואמר: "ה' אלוהי אברהם יצחק וישראל" (שם לו), מיד נענה, מה כתיב? - "ותיפול אש ה'" (שם לח).<br><br>המאמר במדרש הזה חלוק על המאמר בירושלמי כאן.<br>הן לפי הירושלמי והן לפי המדרש אין הכתובים שם כסדרם. לפי הירושלמי, פסוק לח מקומו אחר פסוק לט (בכך הקושי שנזכר לעיל מיושב). ולפי המדרש, פסוק לו מקומו אחר פסוק לז.<br><br>ב<strong>בבלי ברכות</strong> לא,ב אמרו: אליהו הטיח דברים (אמר דברי תרעומת קשים, דיבר עזות) כלפי מעלה, שנאמר: 'ואתה הסיבות את ליבם אחורנית' (מלכים א יח,לז). ומניין שחזר הקב"ה והודה לו לאליהו (לאחר זמן)? - דכתיב: 'ואשר הרעותי' (מיכה ד,ו) (אני גרמתי להם שחטאו, שבראתי יצר הרע המחטיאם).<br><br>המאמר הבא קשור לפסוק 'ואשר הרעותי', שלפי הבבלי קשור לאליהו, שדובר עליו במאמר הזה. זה הקשר בין המאמר הזה ובין המאמר הבא.</small><br>• • •
(ה)  אמר <strong>רבי יהושע בן יאיר</strong> (אולי צריך לומר: רבי יהושע בן לוי (במדרש תהילים צא,ח מובא מאמר שאמר רבי יהושע בן לוי בשם רבי פנחס בן יאיר)) <strong>בשם רבי פינחס בן יאיר</strong> (תנא בדור החמישי)<strong>: שלשה</strong> דברים <strong>ברא הקב"ה ותהא</strong> (תהה, התחרט, הצטער) <strong>שבראן. ואלו הן: כשדים, וישמעאלים, ויצר הרע.</strong> ומביאים ראיה מן הכתובים לשלושת הדברים: <strong>כשדים -</strong> שנאמר: <strong>"הן ארץ כשדים זה העם לא היה"</strong> (ישעיהו כג,יג)<strong>,</strong> ודרשו, שאמר ה' והביע משאלה: <strong>הלואי לא היה –</strong> העם הזה, כשדים<strong>. ישמעאלים -</strong> שנאמר: <strong>"ישליו אוהלים לשודדים ובטוחות למרגיזי אל לאשר הביא אלוה בידו"</strong> (איוב יב,ו) <strong>–</strong> שהאלוקים עצמו ברא והביא בעולם את הישמעאלים, השוכנים באוהלים, והם שודדים, והם מרגיזים אותו<strong>. יצר הרע -</strong> שנאמר: <strong>"ביום ההוא נאם יי' אוספה הצולעה והנדחה אקבצה ואשר הרעותי"</strong> (מיכה ד,ו) <strong>–</strong> ה' יאסוף ויקבץ את גלויות ישראל שה' הביא עליהם רעות. מה כוונת המילה "הרעותי"? <strong>- רבי ברכיה</strong> (אמורא ארץ ישראלי בדור הרביעי) אמר בשם <strong>רבי אבא בר כהנא</strong> (אמורא ארץ ישראלי בדור השלישי) שאמר בשם <strong>רבי יהושע בן יאיר</strong> (אולי צריך לומר: רבי יהושע בן לוי) שאמר <strong>בשם רבי פינחס בן יאיר: הרי הוא כאילו הרעותי –</strong> שה' הוא כביכול הרע להם לישראל, שברא יצר הרע, וגרם להם שחטאו וגלו. לפי זה, הרעות שבכתוב הזה אינן הצרות שהביא ה' על ישראל בשל חטאיהם, כפשוטו של מקרא, אלא הן המעשים הרעים שעשו ישראל בגלל יצר הרע שברא ה'<strong>.</strong><br><br><small>ב<strong>בבלי סוכה</strong> נב,ב אמרו: ארבעה הקב"ה מתחרט עליהם שבראם, ונוסף שם על שלושת הדברים שנמנו כאן: גלות (שהגלה את ישראל).<br>וב<strong>אוצר המדרשים</strong> עמוד קסב נאמר: חמישה דברים הקב"ה מתחרט שבראם, ונוסף שם על ארבעת הדברים הללו: דור המבול.</small><br>• • •
(ו)  כיון שהביאו לעיל סיפור על שני אמוראים, שזה התענה ולא ירד גשם וזה התענה וירד גשם, מביאים סיפור דומה על שני תנאים:
<strong>רבי ליעזר</strong> (רבי אליעזר בן הורקנוס, תנא בדור השני) <strong>עבד תעני ולא איתנחת</strong> (במסירה מהגניזה: נחת) <strong>מיטרא –</strong> עשה (קיים) תענית (על עצירת גשמים) ולא ירד גשם<strong>. עבד רבי עקיבא</strong> (תנא בדור השלישי, מגדולי התנאים, תלמידו של רבי אליעזר בן הורקנוס) <strong>תעני ונחת מיטרא –</strong> עשה (קיים) תענית וירד גשם<strong>. עאל ואמר קומיהון –</strong> נכנס (רבי עקיבא לבית הכנסת) ואמר לפניהם (לפני הציבור, כדי שלא יאמרו שרבי אליעזר לא נענה לפי שאינו צדיק כרבי עקיבא)<strong>: אמשול לכם משל –</strong> להסביר מפני מה רבי אליעזר לא נענה ורבי עקיבא נענה<strong>. למה הדבר</strong> הזה <strong>דומה? למלך שהיו לו שתי בנות, אחת חצופה</strong> (רשעה, עזת פנים) <strong>ואחת כשירה</strong> (הגונה, ישרה)<strong>. אימת דהות בעייא ההיא חציפתא עלת קומוי –</strong> כל זמן שהיתה רוצה זו החצופה (דבר מהמלך), באה לפניו (לפני המלך. הגרסה במסירה מהגניזה: כיון דהות חציפתא עללא לגביה)<strong>, הוה אמר –</strong> היה (המלך) אומר (למשרתיו)<strong>: יבון</strong> (=יהבון) <strong>לה מה דהיא בעייא ותיזיל לה –</strong> תנו לה מה שהיא רוצה ותלך לה (שלא היה רוצה לשמוע את קולה של הבת החצופה)<strong>. ואימת דהות ההיא כשרתא עלת קומוי –</strong> וכל זמן שהיתה רוצה זו הכשרה (דבר מהמלך), באה לפניו (לפני המלך. הגרסה במסירה מהגניזה: וכיון דהות ההיא כשרתא עללא קומוי)<strong>, הוה מאריך רוחיה –</strong> היה מאריך רוחו (היה סבלן, ולא היה מביא לה מיד מה שהיא רוצה)<strong>,</strong> כי <strong>מתחמד מישמוע שועתה –</strong> היה מתאוה לשמוע את שיחתה (שהיה רוצה לשמוע את קולה של הבת הכשרה. הגרסה במסירה מהגניזה: הוה מאריך רוחיה עמה, בגין מתחמד משמע שעותה)<strong>.</strong>
והנמשל: מלך זה מלך מלכי המלכים הקב"ה, הבת החצופה זה רבי עקיבא, הבת הכשרה זה רבי אליעזר.<br>
ושואלים על מה שאמר רבי עקיבא: <strong>ואית שרי מימור כן? –</strong> והאם מותר לומר כך (לדבר רע על עצמו)? שהרי במשל זה דימה רבי עקיבא את עצמו לחצוף.
ועונים: <strong>אלא שלא לחלל שם שמים בירבי</strong> (=בדרבי) <strong>אליעזר</strong> – לא אמר רבי עקיבא כך אלא כדי שלא יתחלל שם שמים בשל (בגלל) רבי אליעזר, שיאמרו שאין רבי אליעזר כדאי להיענות מן השמים<strong>.</strong><br><br><small>ב<strong>בבלי תענית</strong> כה,ב אמרו: תנו רבנן: מעשה ברבי אליעזר שירד לפני התבה ואמר עשרים וארבע ברכות ולא נענה. ירד אחריו רבי עקיבא, ואמר: אבינו, מלכנו, חטאנו לפניך. אבינו, מלכנו, אין לנו מלך אלא אתה. אבינו, מלכנו, רחם עלינו, ונענה. יצתה בת קול ואמרה: לא מפני שזה גדול מזה, אלא שזה מעביר על מידותיו (מוותר ואינו מקפיד), וזה אינו מעביר על מידותיו.<br><br>המעשה שבבבלי דומה למעשה שבירושלמי כאן, אלא ששם אמרו, שיצתה בת קול ואמרה, שרבי עקיבא נענה כי הוא מעביר על מידותיו, ורבי אליעזר לא נענה כי אינו מעביר על מידותיו.<br><br>הירושלמי והבבלי נחלקו בהסבר על ההבדל ביכולתם של שני החכמים. לפי הירושלמי, רבי אליעזר גדול מרבי עקיבא, וההיענות לתעניתו של רבי עקיבא אינה משום עדיפותו אלא מחוסר רצונו של הקב"ה לשמוע את בקשתו, ואילו רבי אליעזר הוא החביב והרצוי, ולכן אינו נענה, כדי שיאריך בתפילתו. לפי הבבלי, שני החכמים שווים, ותקיפותו של רבי אליעזר היא שגרמה שלא ייענה. לפי הירושלמי, רבי עקיבא אמר הסבר זה לציבור, ולפי הבבלי, בת קול אמרה את ההסבר.<br><br><strong>"אמשול לכם משל, למה הדבר דומה?"</strong><br>ב<strong>בבלי תענית</strong> כה,ב אמרו: שמואל הקטן גזר תעניתא, ירדו להם גשמים קודם הנץ החמה. כסבורים העם לומר: שבח ציבור הוא (רש"י: שעדיין לא קראו ונענו). אמר להם: אמשול לכם משל, למה הדבר דומה? לעבד שמבקש פרס מרבו, אמר להם: תנו לו ואל אשמע קולו. שוב פעם אחת שמואל הקטן גזר תעניתא, ירדו להם גשמים לאחר שקיעת החמה. כסבורים העם לומר: שבח ציבור הוא. אמר להם: אמשול לכם משל, למה הדבר דומה? לעבד שמבקש פרס מרבו, אמר להם: המתינו לו עד שיתמקמק ויצטער, ואחר כך תנו לו.<br><br>המשלים שאמר שמואל הקטן דומים למשל שאמר רבי עקיבא. אלא שלפי רבי עקיבא, מי שנענה מיד הוא חצוף, ומי שאינו נענה מיד הוא כשר, ואילו לפי שמואל הקטן, גם מי שנענה מיד וגם מי שאינו נענה מיד אינו לשבח. ברם שמואל הקטן לא רצה שיחזיקו הציבור טובה לעצמם שירדו להם גשמים בזכותם, ולכן בשתי הפעמים המשיל להם משל ללמדם שאין הדבר לשבחם, ואילו רבי עקיבא לא רצה שהציבור יסבור שרבי עקיבא גדול מרבי אליעזר, ולכן המשיל להם משל ללמדם שרבי אליעזר גדול מרבי עקיבא.</small><br>• • •
(ז)  מביאים עוד סיפור על אמורא שעשה תענית ולא ירד גשם:
<strong>רבי אחא</strong> (אמורא ארץ ישראלי בדור הרביעי) <strong>עבד תלת עשרה תעניין ולא נחת מיטרא</strong> – עשה (גזר וקיים) שלוש עשרה תעניות (על עצירת גשמים, כסדר התעניות שנאמר בפרק א) ולא ירד גשם<strong>. מי עליל פגע ביה חד כותיי</strong> – כשנכנס (רבי אחא לביתו) פגע (פגש) בו כותי (שומרוני) אחד<strong>, אמר ליה</strong> – אמר לו (הכותי לרבי אחא בלעג)<strong>: רבי, רבי, עצור גולתך מן מיטרא</strong> – סגור את גלימתך (טליתך, מעילך) מן הגשם (מפני הגשם, וכדי לקנטרו שלא ירד גשם, אמר לו כן)<strong>. אמר ליה</strong> – אמר לו (רבי אחא לכותי)<strong>: חייו דההוא גברא</strong> – חייו של אותו אדם! (אני נשבע בחייך!)<strong>, שמייא מיעבד ניסין</strong> (במסירה מהגניזה נוסף: ומיטרא מחות) <strong>ושתא מצלחא, וההוא גברא לית הוא מיחי</strong> – השמים (הקב"ה) יעשו ניסים (וגשם ירד) והשנה תצליח (שהתבואה והפירות יצמחו), ואותו אדם (אתה) לא יחיה (שלא יזכה לראות את הניסים)<strong>. ועבדון שמיא ניסין ואצלחת שתא, ומית ההוא כותייא</strong> – ועשו השמים ניסים והצליחה השנה, ומת אותו כותי (שלא זכה לראות את הניסים, כדברי רבי אחא)<strong>. והוון כל עמא אמרין: איתון חמון פורין</strong> (במסירה מהגניזה: פ<strong>י</strong>רין) <strong>דשמש</strong> – והיו כל העם אומרים: בואו ראו את פירות השמש, שמכוח השמש הגשמים יורדים והארץ מעלה פירות (במדבר רבה יב,ד). ואולי צריך לומר: פירין דשמיא - פירות השמים (הפירות שצמחו בגלל הניסים שעשו השמים). ויש מתקן: פורין ד<strong>שמרי</strong> - מיטת השומרוני (הכותי שמת)<strong>.</strong><br><br><small>רבי אחא ישב בלוד. הסיפור מלמד, שבימיו של רבי אחא ישבו שומרונים בלוד, ושהיה מתח בין היהודים לשומרונים.<br>'שמריי' הוא הכינוי שבני עדת השומרונים מכנים בו את עצמם, והוא כינוי המורה על זיקתם אל תורת משה, שהם לבדם שומרים אותה בטהרתה, לדעתם, בעוד היהודים סטו ממנה. אין לכינוי זה דבר עם העיר שומרון, שלא היתה מרכז העדה. היהודים כינו אותם 'כותים' לגנותם ולבזותם. לעיתים רחוקות מוזכר במקורותינו שם בני העדה, כפי שהם מכנים את עצמם.</small><br>• • •
(ח)  כמחלוקתם של תנא קמא ורבי עקיבא במשנה הקודמת, כן מחלוקתם במשנה הזאת.
תנא קמא אומר: <strong>וכל סביבותיה מתענות ולא מתריעות,</strong> וטעמו – <strong>שכן מצאנו ביום הכיפורים</strong>, ש<strong>מתענין ולא מתריעין.</strong>
<strong>רבי עקיבה אומר: מתריעים אבל לא מתענין</strong> (צריך לומר: מתריעות אבל לא מתענות)<strong>,</strong> וטעמו – <strong>שכן מצאנו בראש השנה</strong>, ש<strong>מתריעין ולא מתענין.</strong><br>• • •
##### הלכה ה
(א)  <big><strong>משנה</strong></big><br><strong>אי זהו דבר</strong> – ששנינו לעיל, שאותה העיר שיש בה דבר מתענה ומתרעת עליו<strong>? - עיר המוציאה חמש מאות רגלי –</strong> שיש בה חמש מאות גברים, <strong>יצאו ממנה שלשה מתים בשלשה ימים זה אחר זה –</strong> שכל יום מת אחד, הרי זה דבר, ואותה העיר מתענה ומתרעת. אבל אם יצאו ממנה שלושה מתים ביום אחד או בשני ימים או בארבעה ימים, וכן אם יצאו ממנה שני מתים בשלושה ימים, אין זה דבר, אלא מקרה בלבד.<br><br><small>הלשון 'עיר המוציאה' היא על פי נבואת הפורענות: "העיר היוצאת (המוציאה) אלף תשאיר מאה, והיוצאת מאה תשאיר עשרה לבית ישראל" (עמוס ה,ג). 'העיר היוצאת' - יציאה זו היא יציאה בשער (עיין בראשית לד,כד), והכוונה - העיר שמספר תושביה.</small><br>• • •
(ב)  <big><strong>תלמוד</strong></big><br>במשנה שנינו, שדבר הוא אם יצאו שלושה מתים בשלושה ימים זה אחר זה. מניין? -
<strong>אמר רבי לוי</strong> (אמורא ארץ ישראלי בדור השלישי)<strong>: כתיב "ידבק יי' בך את הדבר"</strong> (דברים כח,כא)<strong>, - לאשה</strong> – משל לאישה (במסירה מהגניזה: כאישה) <strong>הזאת שהיא מדבקת שלשה ככרים זה אחר זה</strong> – הלשון 'ידבק' האמורה במכת הדבר בפרשת הקללות מלמדת, שהדבקת אנשים בדבר היא כהדבקת כיכרות לחם בתנור. כשם שבכיכרות האישה מדביקה בדופני התנור סביב שלושה זה אחר זה, שבתחילה מדביקה כיכר אחת, אחר מדביקה כיכר שנייה בסמוך לכיכר הראשונה, ולבסוף מדביקה כיכר שלישית בסמוך לכיכר השנייה, כך באנשים הדבר הוא מחלה מידבקת אם היא מדביקה וממיתה שלושה זה אחר זה, שביום אחד ממיתה איש אחד, ביום שני ממיתה איש שני, וביום שלישי ממיתה איש שלישי, אבל הדבקת אנשים בדבר בדרך אחרת אינה הדבקה<strong>, הא עבידא אינו</strong> (צריך לומר כמו במסירה מהגניזה: <strong>אצו</strong> [צ ~ ינ]) – זו עשויה עיסה (כך עושים עיסה), שכשעושים עיסה, עושים אותה שלושה כיכרות ומדביקים אותן בתנור לאפות אותן (תרגום של 'עריסה'=עיסה - 'אצוותא'=אצו. והשווה ירושלמי חלה א,ו: 'למיעבד אצוותי' - לעשות עיסתי)<strong>.</strong><br>• • •<br>במשנה שנינו, שעיר שיש בה חמש מאות גברים, הרי זה דבר אם יצאו ממנה שלושה מתים בשלושה ימים.
ושואלים: <strong>יותר מיכן צריכה שיעור אחר?</strong> – האם עיר שיש בה יותר מחמש מאות גברים צריכה שיעור אחר, והרי זה דבר אם יצאו ממנה יותר משלושה מתים בשלושה ימים, או שאינה צריכה שיעור אחר, והרי זה דבר אם יצאו ממנה שלושה מתים בשלושה ימים?
ומשיבים: <strong>נישמעינה מן הדא</strong> – נלמד אותה (את ההלכה במקרה זה) מן זאת (הברייתא)<strong>: אפילו עיר גדולה כאנטוכיא</strong> (אנטיוכיה, עיר חשובה ומפורסמת בצפונה של סוריה) <strong>ויצאו ממנה שלשה מתים בשלשה ימים זה אחר זה.</strong> ומסיקים מכאן: <strong>הדא אמרה</strong> – זאת אומרת<strong>: יותר מיכן צריכה</strong> (צריך לומר: <strong>אינה צריכה</strong>) <strong>שיעור אחר</strong> – אפילו עיר שיש בה יותר מחמש מאות גברים, אינה צריכה שיעור אחר, והרי זה דבר אם יצאו ממנה שלושה מתים בשלושה ימים<strong>.</strong><br>
הגרסה במסירה מהגניזה:
<strong>אפילו עיר כאנטוכיא ויצאו ממנה תשעה</strong> (ולא: שלושה) <strong>מתים לשלשה ימים זה אחר זה.</strong> ומסיקים מכאן: <strong>הדא אמרה</strong> – זאת אומרת<strong>: יתר מיכן צריכה שיעור אחר</strong> – עיר שיש בה יותר מחמש מאות גברים, צריכה שיעור אחר, וצריך לשער באופן יחסי לשיעור האמור במשנה (לפי גרסה זו, אין מובן למילה 'אפילו').<br><br><small>הגרסה במסירה שלפנינו משובשת, והנכון הוא כגרסה במסירה מהגניזה.<br><br>ב<strong>בבלי תענית</strong> כא,א אמרו: תנו רבנן: עיר קטנה המוציאה חמש מאות רגלי, כגון כפר עמיקו (יישוב בגליל המערבי בסביבות עכו), ויצאו ממנה שלושה מתים בשלושה ימים (רש"י: מת אחד בכל יום) זה אחר זה - הרי זה דבר, ביום אחד או בארבעה ימים - אין זה דבר. עיר גדולה המוציאה אלף וחמש מאות רגלי (רש"י: דהיינו פי שלושה מעיר קטנה), כגון כפר עכו (יישוב בקרבת העיר עכו בגליל המערבי), ויצאו ממנה תשעה מתים בשלושה ימים (שלושה מתים בכל יום) זה אחר זה - הרי זה דבר, ביום אחד או בארבעה ימים - אין זה דבר (רש"י: דאקראי בעלמא הוא).<br><br>הגרסה בברייתא שבבבלי היא כמו הגרסה במסירה מהגניזה.<br><br>הביטוי "אפילו עיר גדולה כאנטוכיא" נמצא בתוספתא עירובין ג,יג ובירושלמי עירובין ה,ו. אפשר שהמילה "אפילו" שנזכרה כאן, שאין לה מובן לפי הגרסה במסירה מהגניזה, היא אשגרה משני המקומות הללו.<br><br>לא נודע בבירור מהי ההגדרה של רגלי. יש להניח שהכוונה היא לתושבים זכרים בני חמש עשרה עד חמישים לערך. מקובל שזכרים בני חמש עשרה עד חמישים הם שתי שביעיות מכל אוכלוסיית היישוב. על פי זה היו בעיירה גדולה יותר מחמשת אלפים נפש ובעיירה קטנה כאלפיים נפש ("הקהילה היהודית בארץ ישראל בתקופת המשנה והתלמוד").<br><br>ב<strong>תוספתא תעניות</strong> ב,ט שנו: דבר שיש בו הפסק, אפילו שלושה מתים ביום אחד זה אחר זה (אפילו מתו שלושה ביום אחד והפסיק בינתיים ואחר כך מתו עוד שלושה ביום השלישי) - אין זה דבר (שהרי יש בו הפסק). שאין בו הפסק, אפילו שלושה מתים בשלושה ימים זה אחר זה - הרי זה דבר שאין בו הפסק.</small><br>• • •<br>במשנה הקודמת שנינו, שעיר שיש בה מפולת, אותה העיר מתענה ומתרעת.
ומביאים ברייתא: <strong>בתים שאמרו</strong> – בתים שאמרו במשנה, שאם נפלו במפולת, מתריעים, <strong>- בריאים אבל לא מרוערעים</strong> (במסירה מהגניזה: מרועעים) – הבתים שנפלו במפולת היו חזקים, שאינם ראויים ליפול, אבל לא היו רעועים (לא חזקים, מתמוטטים), הראויים ליפול, שאם היו הבתים שנפלו רעועים, אין מתריעים, כי נפלו משום שהיו רעועים, ולא מחמת המפולת. ואומרים: <strong>ודכותה</strong> – וכמוה (כמו ההלכה הזאת בענין מפולת, כך ההלכה הבאה בענין דבר): אנשים שאמרו במשנה, שאם מתו בדבר, מתריעים, - <strong>בחורים אבל לא זקינים</strong> – האנשים שמתו בדבר היו צעירים, שאינם ראויים למות, אבל לא היו זקנים, הראויים למות, שאם היו האנשים שמתו זקנים, אין מתריעים, כי מתו משום שהיו זקנים, ולא מחמת הדבר<strong>.</strong><br><br><small>ב<strong>בבלי תענית</strong> כ,ב אמרו: תנו רבנן: מפולת שאמרו - בריאות ולא רעועות, שאינן ראויות ליפול ולא הראויות ליפול.</small><br>• • •<br><strong>תני</strong> – שנוי (שנו ברייתא)<strong>: אסכרה</strong> (מחלת גרון קשה ומידבקת) <strong>- כל שהיא</strong> – עיר שיש בה אסכרה, אפילו מת בה איש אחד בלבד באסכרה, אותה העיר מתרעת על האסכרה, מפני שמחלה זו מידבקת וממארת, שלא כמו במחלת דבר<strong>.</strong><br><br><small>אסכרה היא מחלה שהילדים חולים בה בייחוד. אסכרה מתחילה במעיים וגומרת בפה ובגרון (בבלי שבת לג,ב), וכשעולה מהמעיים לפה, גורמת מיתה (ירושלמי להלן ד,ד).</small><br>
ושואלים: <strong>שנים בדבר ואחד באסכרה?</strong> – אם מתו שני אנשים בדבר וגם מת איש אחד באסכרה, האם מתריעים?
ותמהים על השאלה: <strong>איתא חמי</strong> – בוא ראה (מה ששנינו בברייתא לעיל)<strong>: אסכרה - כל שהיא, ואת אמר הכין?!</strong> – ואתה אומר כן?! שאין מה לשאול במקרה הזה, שכן אם מת אחד באסכרה, מתריעים על האסכרה, ומה בכך שגם מתו שניים בדבר!
ומשיבים על התמיהה: <strong>לכן צריכה</strong> – לכך (לאופן המתואר להלן) נצרכה (הכרחית, נחוצה) השאלה<strong>, כשהתריעו על האסכרה והלכה לה, ואחר כך מתו שנים בדבר ואחד באסכרה</strong> – שהיתה באותה העיר אסכרה והתריעו עליה והאסכרה עברה לה, ואחר כך, לאחר שעברה האסכרה, מתו שני אנשים בדבר וגם מת איש אחד באסכרה, ובמקרה הזה אין מתריעים שוב על האסכרה, משום שעברה האסכרה שמת בה אותו האיש, אלא שיש לשאול: כשאמרו שעיר שמתו בה שלושה אנשים בדבר בשלושה ימים, אותה העיר מתרעת על הדבר, האם לא אמרו אלא אם מתו בה שלושה בדבר, אבל אם מתו בה שניים בדבר ואחד באסכרה בשלושה ימים, אותה העיר אינה מתרעת, משום שאקראי בעלמא הוא, או שמא אף אם מתו בה שניים בדבר ואחד באסכרה בשלושה ימים, אותה העיר מתרעת, הואיל וסוף סוף מתו בה שלושה אנשים בשלושה ימים. אין משיבים על שאלה זו.<br><br><small>ב<strong>תוספתא תעניות</strong> ב,ט שנו: אסכרה, אם מתים בה (אפילו מתו בה ביום אחד), מתריעים עליה, אם לאו, אין מתריעים עליה.</small><br>• • •
##### הלכה ו
(א)  <big><strong>משנה</strong></big><br><strong>על אלו</strong> – הצרות המפורטות להלן, <strong>מתריעין</strong> – מתענים ותוקעים בשופרות, <strong>בכל מקום</strong> – לא במקומן של הצרות בלבד אלא אף בכל סביבותיו ואף במקומות מרוחקים, שגוזרים תענית על הציבור בכל האזור או בכל הארץ ולא באותה העיר בלבד<strong>: על השדפון</strong> – התייבשות התבואה מחמת רוח קדים או שרב, <strong>ועל הירקון</strong> – מחלת התבואה, שהיא מוריקה-מצהיבה ונכמשת, <strong>ועל הארבה ועל החסיל</strong> (מיני ארבה) – המשחיתים את התבואה והפירות, <strong>ועל חיה רעה</strong> – שנראית ביום במקום יישוב וטורפת בני אדם, <strong>ועל החרב</strong> – גייסות העוברים ממקום למקום<strong>. מתריעין עליהן</strong> – מתענים ותוקעים בשופרות על כל אחת מאלו<strong>, מפני שהיא מכה מהלכת</strong> – מפני שכל אחת מאלו היא צרה ההולכת ומתפשטת ממקום למקום, ויש בה סכנה לארץ כולה<strong>.</strong><br><br><small>ב<strong>תוספתא תעניות</strong> ב,ח שנו: ועל כולם (על הגשמים שפסקו מגשם לגשם ארבעים יום, על האילנות ועל הבורות) אין מתריעים עליהם אלא באותה הפרכיא (מדינה, מחוז) בלבד.<br>ו<strong>שם</strong> ב,יא שנו: ועל כולם (כגון על הארבה ועל החרב שהן מכות מהלכות) אין מתריעים עליהם אלא באותה הפרכיא בלבד. היו בסוריא - אין מתריעים עליהם בארץ ישראל, בארץ ישראל - אין מתריעים עליהם בסוריא.<br><br>התוספתא ב,יא מבארת את המשנה שאמרה: על אלו מתריעים בכל מקום. ובכל מקום לאו דווקא, שהרי פשיטא שאפילו מכות מהלכות אין מתריעים עליהן בכל העולם כולו, אלא באותה מדינה בלבד, בניגוד לעיר שלא ירדו עליה גשמים או עיר שיש בה דבר או מפולת, שאין מתריעים אלא באותה העיר בלבד, וסביבותיה אינן אלא מתענות ("תוספתא כפשוטה").</small><br>• • •
(ב)  <big><strong>תלמוד</strong></big><br>במשנה שנינו, שמתריעים על צרות שבאו על התבואה. מביאים שני מאמרים, שמתריעים על צרות נוספות שבאו על התבואה:
אמר <strong>רבי חמא בר עוקבה</strong> (אמורא ארץ ישראלי בדור השלישי) <strong>בשם רבי יוסי בן חנינה</strong> (אמורא ארץ ישראלי בדור השני)<strong>: מתריעין על פרגיא</strong> (החלפה, שינוי, קלקול) <strong>של פשתן –</strong> שהתחלף והשתנה יבול הפשתן מטוב לרע והתקלקל<strong>. מה טעמא? –</strong> מניין לומדים זאת? - שנאמר: <strong>"שמה ושערורה נהיתה בארץ"</strong> (ירמיהו ה,ל) <strong>–</strong> דברים תמוהים ומשונים אירעו בארץ (התרגום מתרגם: "שמה ושערורה" - תימה ושנו), ויש להתריע עליהם, כמו שנאמר שם בהמשך: "תקעו שופר" (שם ו,א), ואף החלפה ושינוי של פשתן מטוב לרע דבר משונה הוא, ומתריעים עליו<strong>.</strong><br><br><small>השורש 'פרג' קרוב לשורש 'פרק' בארמית, והוא משמש בתרגום למקרא בכמה מקומות עבור המילים: תמורה, מחיר, שיכול.<br><br>ב<strong>ויקרא רבה</strong> יח,ג נאמר: "ביום נטעך תשגשגי" (ישעיהו יז,יא) - ביום שנטעתי אתכם לי לאומה (ביום מתן תורה) נעשיתם סיגים (מפרש 'תשגשגי' מלשון סיגים, פסולת של מתכת), כמא דאת אמר: "סיגים כסף היו" (יחזקאל כב,יח). "ובבוקר זרעך תפריחי" (ישעיהו יז,יא) - רבי חמא בר חנינא ורבי שמואל בר נחמן. רבי חמא בר חנינא אמר: (למה הדבר דומה?) לאחד שהיתה לו ערוגה מלאה של ירק והיה סבור שהיא עושה, השכים בבוקר ומצאה שהפריגה (שנתחלפה מטוב לרע, ודרש 'תפריחי' כמו 'תפריגי'). רבי שמואל בר נחמן אמר: (למה הדבר דומה?) לאחד שהיתה לו ערוגה מלאה של פשתן והיה סבור שהיא עושה, השכים בבוקר ומצאה שנעשית גבעולים (שנתקשתה ולא תצלח עוד לתעשיית שש).<br>והשווה במדבר רבה ז,ד.<br><br>וב<strong>במדבר רבה</strong> טז,כ נאמר: ...ועל אותו הדור (דור המדבר) אמר ישעיהו: "ביום נטעך תשגשגי" (ישעיהו יז,יא) - ביום שאמר ליטע אתכם בארץ, נעשיתם סיגים. "ובבוקר זרעך תפריחי" (שם) - עד שלא בא השרב, פרחתם.<br><br>המאמר הזה "מתריעים על פרגיא של פשתן" יש לו קשר למדרש הראשון שנזכרים בו הפרגה ופשתן שהתקלקל. המאמר הבא "מתריעים על השרב" יש לו קשר למדרש השני שנזכר בו השרב. שני המדרשים דרשו את הפסוק: "ובבוקר זרעך תפריחי". בשל הפסוק הזה המשותף לשני המאמרים, הם מובאים כאן בסמיכות.<br><br>זאת ועוד. ב<strong>ויקרא רבה</strong> (מרגליות) כח,ב (וכן בקהלת רבה פרשה א פסוק ג ובפסיקתא דרב כהנא פרשה ח ובפסיקתא רבתי פרשה יח) נאמר: אמר רבי אלעזר: כתיב: "ולא אמרו בלבבם נירא נא את ה' אלוהינו הנותן גשם יורה ומלקוש בעיתו" (ירמיהו ה,כד), הא יהיב לכון כולא, ולית אתון צריכין ליה מן כדון?! (וכי אין אתם צריכים לו מעתה?!) הדא הוא דכתיב: "שבועות חוקות קציר ישמור לנו" (שם), ישמור לנו מן השרב ומן הרוחות הקשות ומן הטללים הרעים (שלא יעלה על לבבך, שאחר שנתן לך את הכל, גשם יורה ומלקוש, שוב אין אתה זקוק לו מעתה, לכן הכתוב ממשיך: "שבועות...", שעדיין זקוקים לו שישמור את התבואה משרב ומרוחות קשות ומטללים רעים). ואלו הן שבע שבתות שבין פסח לעצרת (ואימתי התבואה זקוקה לשמירה זו? בשבעת שבועות העומר, שהם ימי הקציר).<br><br>המאמר הזה "מתריעים על פרגיא של פשתן" נלמד מהפסוק בירמיהו ה,ל. המאמר הבא "מתריעים על השרב" יש לו קשר לפסוק בירמיהו ה,כד שנזכר בו שה' ישמור מהשרב. בשל סמיכות הפסוקים האלה, שני המאמרים מובאים כאן בסמיכות.</small><br>• • •<br>אמר <strong>רבי שמואל בר נחמן</strong> (אמורא ארץ ישראלי בדור השני והשלישי) <strong>בשם רבי יונתן</strong> (אמורא ארץ ישראלי בדור הראשון)<strong>: מתריעין על השרב</strong> – חום קשה ויובש, שמביא להתייבשות התבואה. בתקופת הקציר שבין פסח לעצרת, השרב עלול לגרום שכל היבול יושחת וייפסד. פירוש אחר: מתריעים על השרב – שאם מתו בני אדם מחמת השרב, מתריעים עליו. בעלי מאמר זה הולכים לשיטתם (ירושלמי שבת יד,ג): רבי שמואל בר נחמן בשם רבי יונתן: תשעים ותשעה מתים בשרב ואחד בידי שמים<strong>. מה טעמא?</strong> – מניין לומדים זאת? - שנאמר: <strong>"קודר הילכתי בלא חמה, קמתי בקהל אשוע"</strong> (איוב ל,כח) – ונאמר שם בהמשך: "עורי שחר מעלי, ועצמי חרה מני חורב" (שם ל). 'חורב' הוא שרב, וכן הוא בתרגום למקרא בכמה מקומות. מכאן, שאם מתייבשים מפני החום (-'מני חורב'), יש לזעוק ולהתפלל בציבור (-'קמתי בקהל אשווע')<strong>.</strong><br><br><small>כל אחד משני המאמרים המובאים כאן נלמד משני פסוקים סמוכים, כשהפסוק הראשון בלבד מביניהם נזכר כאן בפירוש, והפסוק השני אינו נזכר כאן, כמקובל בירושלמי, שכשלומדים דבר מהכתוב, מביאים את תחילתו של הכתוב ואין מביאים את סופו.<br>• • •<br>כיון שהובא מאמר הנסמך על פסוק שנזכרה בו לשון שועה, מובא מאמר נוסף הנסמך על פסוק שנזכרה בו לשון שועה. ועוד, יש ללמוד מהפסוק: "קודר הילכתי בלא חמה, קמתי בקהל אשוע", שיש לזעוק ולהתפלל לפני שתבוא הצרה (-'בלא חמה'), כדברי המאמר הנוסף, הנלמד מפסוק דומה (-'לא בצר').</small><br>
<strong>אמר</strong> (בדרך משל) <strong>רבי לעזר</strong> (רבי אלעזר בן פדת, אמורא בדור השני)<strong>: אוקיר לאסייך עד דלא תצטריך ליה –</strong> כבד את רופאך עד שלא תצטרך (לפני שתצטרך) לו, כדי שיסייע לך כשתבוא לידי חולי. והנמשל הוא, שיתפלל האדם אל הקב"ה לפני שתבוא עליו צרה, כדי שיסייע לו בעת צרה<strong>. מה טעמא? –</strong> מניין לומדים זאת? - שנאמר: <strong>"היערוך שועך לא בצר וכל מאמצי כח"</strong> (איוב לו,יט) – כך אמר לאיוב אחד מרעיו: האם ערכת את תפילתך אל הקב"ה כשלא היית בצרה? (- 'היערוך שועך לא בצר?'), כי אם היית עושה כן, היו הכל מאמצים את כוחך ומסייעים לך (-'וכל מאמצי כוח')<strong>.</strong><br><br><small>מקורו של המשל הזה, שאמרו רבי אלעזר, בספר <strong>בן סירא</strong> (מחכמי ישראל בימי הזוגות) לח,א: הדר פני רופא וכבדהו, כי יקום לך בעת צרה.</small><br>
<strong>רבי יוחנן ורבי שמעון בן לקיש</strong> (אמוראים ארץ ישראלים בדור השני) – אף הם דרשו את הכתוב הזה, שדרשו רבי אלעזר, בענין תפילה<strong>. רבי יוחנן אמר: אם סדרתה</strong> (סדרת) <strong>תפילה</strong> – אם התפללת אל הקב"ה (-'היערוך שועך')<strong>, לא יהיו לך צרי עין</strong> (מקנאים) <strong>מלמעלה</strong> – לא יהיו לך מקטרגים בשמים (-'לא בצר'), שלא יוכלו ללמד עליך חובה<strong>, אלא יהיו הכל מאמצין כחך</strong> – כל המלאכים יסייעו לך וילמדו עליך זכות<strong>, שנאמר: "וכל מאמצי כח". ורבי שמעון בן לקיש אמר: אם סדרתה</strong> (סדרת) <strong>תפילה</strong> – אם וכאשר תתפלל אל הקב"ה (-'היערוך שועך')<strong>, לא תהא מיצר פיך</strong> – אל תמעט לשאול ולבקש בפיך מהקב"ה מקצת צרכיך (-'לא בצר')<strong>, אלא "הרחב פיך</strong> – הרבה לשאול ולבקש בפיך ממנו כל צרכיך, <strong>ואמלאהו"</strong> (תהילים פא,יא) – והוא ימלא כל משאלותיך, שיעשה כל מה שתשאל ותבקש ממנו בתפילתך (המילים "לא יהיו לך צרי עין ... אם סדרת תפילה" נשמטו במסירה שלפנינו בשל שוויון סופות, והושלמו בידי המגיה כמו במסירה מהגניזה)<strong>.</strong><br><br><small>הביטוי 'לסדר תפילה' משמעו בדרך כלל: להתפלל.<br><br>ב<strong>בבלי סנהדרין</strong> מד,ב אמרו: "היערוך שועך לא בצר וכל מאמצי כוח" (איוב לו,יט) - אמר רבי אלעזר: לעולם יקדים אדם תפילה לצרה (רש"י ורמ"ה: חבריו של איוב אמרו לו: כלום הקדמת תפילתך עד שלא באה הצרה? (-'היערוך שועך לא בצר?') - אילו עשית כן, היו הכל מאמצים את כוחך (-'וכל מאמצי כוח')), שאלמלא הקדים אברהם תפילה לצרה בין בית אל ובין העי, לא נשתייר משונאיהם של ישראל שריד ופליט.<br>ריש לקיש אמר: כל המאמץ עצמו בתפילה מלמטה אין לו צרים מלמעלה (רש"י: אין צרים יכולים להשטינו מלמעלה. רמ"ה: ריש לקיש דריש להאי קרא הכי: כלום ערכת תפילתך ואימצת עצמך בתפילה? (-'היערוך שועך? וכל מאמצי כוח?') - אילו עשית כן, לא היו לך צרים מלמעלה ולא היה השטן משטין עליך (-'לא בצר')).<br>רבי יוחנן אמר: לעולם יבקש אדם רחמים שיהיו הכל מאמצים את כוחו (רש"י: שיסייעוהו מלאכי השרת לבקש רחמים) ולא יהיו לו צרים מלמעלה (רש"י: ושלא יהיו לו משטינים מלמעלה. רמ"ה: רבי יוחנן דריש הכי: כלום ערכת תפילתך (-'היערוך שועך') שלא יהיו לך צרים מלמעלה (-'לא בצר') ושיהיו הכל מאמצים את כוחך (-'וכל מאמצי כוח')?).<br><br>דרשתו של רבי אלעזר בבבלי זהה לדרשתו בירושלמי. ודרשתו של ריש לקיש בבבלי דומה לדרשתו של רבי יוחנן בירושלמי.<br><br>וב<strong>שמות רבה</strong> כא,ז נאמר: "היערוך שועך לא בצר" (איוב לו) - מהו כן? אמר רבי אלעזר בן פדת: המשל אומר: כבד את רופאך עד שלא תצטרך לו. ורבי שמעון בן לקיש אומר: ערוך שוע כלפי בוראך, כדי שלא יהיו לך צרים מלמעלן.<br>וב<strong>מדרש תנחומא</strong> פרשת 'מקץ' סימן י ובמדרש תנחומא (בובר) פרשת 'מקץ' סימן יד נאמר: לא תהא בוסר (מבזה) את התפילה בשעת הרווחה שלא להתפלל, וכיון שתגיע הצרה תהא עומד ומתפלל, אלא עד שלא תבוא (קודם שתבוא) הצרה תהא מקדים ומתפלל, שנאמר: "היערוך שועך לא בצר וכל מאמצי כוח" (איוב לו,יט). וכן אמר המשל (בספר בן סירא): אוקיר לאסיאך עד דלא תצטרך ליה.</small><br>• • •
(ג)  במשנה שנינו, שמתריעים על הארבה ועל החסיל.
ואומרים: <strong>לא סוף דבר ארבה</strong> – לא זו בלבד שמתריעים על ארבה - הגובאי או החסיל (מיני ארבה), שהם מכלים את הכל<strong>, אלא אפילו כנף</strong> – אלא שמתריעים אפילו על כנף - החגב או הילק (מיני ארבה), שמזיקים לצומח במידה קטנה יחסית ואינם מכלים את הכל<strong>.</strong><br><br><small>ב<strong>תוספתא תעניות</strong> ב,י שנו: מתריעים על הגוביי (הארבה) כל שהו, מפני שהיא מכה מהלכת. רבי שמעון אומר: אף על החגב.<br><br>וב<strong>בבלי תענית</strong> יט,ב אמרו: תנו רבנן: מתריעים על הגובאי בכל שהוא (רש"י: אפילו לא נראה אלא מעט, בידוע שעתידים לבוא הרבה. אבל חגב כל שהוא מצוי הוא ואינו מכלה כל כך כארבה). רבי שמעון בן אלעזר אומר: אף על החגב (רש"י: מין ארבה ואינו מכלה כל כך כמו גובאי).<br>ו<strong>שם</strong> כב,א אמרו: תנו רבנן: ארבה וחסיל - אפילו לא נראה אלא כנף אחד (רש"י: עוף אחד מאותו מין) בכל ארץ ישראל, מתריעים עליהם מיד.<br><br>דברי הירושלמי כאן הם כתנא השני בברייתות אלו, שמתריעים אף על החגב. ומה שאמרו שם 'אף על החגב' הוא מה שאמרו כאן 'אפילו כנף'.<br><br><strong>פירוש אחר</strong> (ר"י קאפח)<strong>:</strong> כנף הוא להק, כי דרך הארבה לעלות בלהקות גדולות יחד, ואמרה הברייתא בבבלי תענית כב,א, שאפילו לא נראה אלא להק אחד, מתענים ומתריעים, כי הוא סימן ללהקות רבות הבאות אחריו, אבל אם נראו בודדים, אין מתענים, כי אינם מבשרים רעה ודרכם להימצא תמיד. אבל הגובאי, אפילו לא נראו ממנו אלא בודדים, מתענים עליו, וזהו בכל שהוא, כי אין דרכו לבוא בלהקות גדולות, והוא משמיד, משחית ומכלה יותר מן הארבה. אבל החגב אינו בא בלהקות כלל, ומצוי הוא כל ימות השנה ואינו משחית ומכלה, ולפיכך אמרו בבבלי תענית יט,ב: 'רבי שמעון בן אלעזר אומר: אף על החגב', מכלל דלתנא קמא אין מתריעים.<br><br><strong>ארבה וכנף</strong><br>ביואל א,ד נזכרים כמה מיני ארבה. התרגום שם מתרגם 'ארבה' - גובא (גובאי), ו'ילק' - פרחא (כנף).<br>בבבלי חולין קלט,ב אמרו שהמילה 'כנף' באה לרבות חגבים, ובמדרשי אגדה אמרו ש'כנף' היא ארבה.</small><br>
שואלים: <strong>ולמה נקרא שמו</strong> של אחד ממיני הארבה <strong>חסיל?</strong> ומשיבים: <strong>שהוא חוסל</strong> (מחסל, מכלה) <strong>את הכל</strong> (הגרסה במסירה מהגניזה: דהוא חסל כולא)<strong>.</strong> ועוד שואלים: <strong>ולמה נקרא שמו</strong> של אחד ממיני הארבה <strong>גוביי?</strong> ומשיבים: <strong>דו</strong> (=דהוא) <strong>גבי דינא דמריה</strong> – שהוא גובה דין (עונש ופורענות) אדוניו (שה' מביא אותו כעונש על חטא)<strong>.</strong><br><br><small>ב<strong>קהלת רבה</strong> יב,יג נאמר: ולמה קורין אותו גוביי? - דגבי דינא דאינשי ודברייתא (שגובה דין האנשים והבריות).<br>וב<strong>בבלי שבת</strong> לב,ב אמרו: בעוון גזל הגובאי עולה.</small><br>• • •<br>במשנה שנינו, שמתריעים על חיה רעה.
ואומרים: <strong>לא סוף דבר חיה רעה</strong> – לא זו בלבד שמתריעים על חיה רעה, שממיתה בני אדם, שדרכה של חיה להמית בני אדם<strong>, אלא אפילו בהמה רעה</strong> – אלא שמתריעים אפילו על בהמה רעה, שנושכת וממיתה בני אדם, אף על פי שאין דרכה של בהמה להמית בני אדם, שאם נושכת אינה ממיתה<strong>,</strong> ש<strong>כבר היו שנים בארץ ישראל,</strong> שהיה <strong>חמור נושך וממית,</strong> ושהיה <strong>שור נושך וממית</strong> – ולכן מתריעים על בהמה רעה<strong>.</strong><br><br><small>ב<strong>ספרא</strong> 'בחוקותי' פרשה ב נאמר: כבר היו שנים בארץ ישראל, חמור נושך וממית ושור נושך וממית.<br>וב<strong>ספרי</strong> דברים פסקה שכא אמרו: מעשה היה שרחלים נושכים וממיתים.</small><br>• • •<br>במשנה שנינו, שמתריעים על החרב.
ואומרים: <strong>לא סוף דבר חרב של מלחמה</strong> – לא זו בלבד שמתריעים על חרב של מלחמה, שעוברת בעיר או בארץ, והגייסות באים להילחם באותה עיר או באותה ארץ<strong>, אלא אפילו חרב של שלום</strong> – אלא שמתריעים אפילו על חרב של שלום, שעוברת בעיר או בארץ, ואין הגייסות באים להילחם באותה עיר או באותה ארץ, אלא שעוברים דרך העיר לעיר אחרת או דרך הארץ לארץ אחרת<strong>, שכבר עשת</strong> (עשתה) <strong>רושם בימי יאשיהו</strong> – שחרב של שלום כבר גרמה קלקלה ויצאה ממנה תקלה בימי יאשיהו מלך יהודה, שעבר פרעה נכה דרך הארץ להילחם בארץ אחרת, ויצא יאשיהו לקראתו למלחמה, ולא נתנו לעבור בארצו, ולבסוף נהרג יאשיהו במלחמה. הרי שחרב של שלום יש בה סכנה, ולכן מתריעים עליה<strong>.</strong><br><br><small>ב<strong>תוספתא תעניות</strong> ב,י שנו: חרב העוברת ממקום למקום, אפילו חרב של שלום, מתריעים עליה, ואין צריך לומר חרב של פורענות, ואין לך חרב של שלום יותר משל פרעה נכה, ושטפה (העבירה מן העולם) את הצדיק ההוא, זה יאשיהו.<br><br>וב<strong>בבלי תענית</strong> כב,א אמרו: תנו רבנן: אין צריך לומר חרב שאינה של שלום (רש"י: שמתריעים עליה), אלא אפילו חרב של שלום (רש"י: שעוברת דרך אותה מלכות להילחם במלכות אחרת), שאין לך חרב של שלום יותר משל פרעה נכה, ואף על פי כן נכשל בה יאשיהו המלך.</small><br>• • •
##### הלכה ז
(א)  <big><strong>משנה</strong></big><br><small>המשנה מביאה שני מעשים שהתריעו בכל מקום באותה מדינה על השידפון ועל חיה רעה.</small><br>
<strong>מעשה שירדו זקנים</strong> (חכמים) <strong>מירושל</strong>י<strong>ם לעריהם</strong> – בארץ ישראל<strong>, וגזרו תענית</strong> – על הציבור בכל מקום בארץ ישראל, שכל ארץ ישראל כמדינה אחת היא (ובתענית זו התענו ותקעו בשופרות), <strong>על שנראה כמלוא פי תנור שדפון</strong> – תבואה שדופה כשיעור הראוי לעשות ממנה פת למלא פי תנור, <strong>באשקלון</strong> (עיר הסמוכה לגבולה הדרומי של ארץ ישראל)<strong>. ועוד גזרו תענית למחר על שאכלו זאבים שני תינוקות</strong> (ילדים) <strong>בעבר הירדן</strong> (המזרחי) – לפי שחיה רעה מכה מהלכת היא<strong>. רבי יוסי</strong> (בר חלפתא, תנא בדור הרביעי) <strong>אומר: לא על שאכלו</strong> – זאבים שני תינוקות, גזרו הזקנים תענית, <strong>אלא על שנראו</strong> – הזאבים, גזרו הזקנים תענית<strong>.</strong><br><br><small>במשנה נאמר שגזרו תענית על שידפון, וגזרו תענית למחר על חיה רעה, ולא גזרו תענית ביום אחד על שתי הצרות, משום שאין מתענים על שני דברים כאחת (ראה להלן ד,ד). אבל במשנה שבמשניות ושבבבלי המילה 'למחר' חסרה. ונסמכו כאן שני מעשים, שהיו במקומות שונים ובזמנים שונים, ומילת הקישור בין שני המעשים היא "ועוד".</small><br>• • •
(ב)  <big><strong>תלמוד</strong></big><br>במשנה מסופר, שהתריעו על שנראה כמלוא פי תנור שידפון.
ואומרים: <strong>הדא דאת אמר –</strong> זה שאתה אומר, שהתריעו על שנראה כשיעור הזה, <strong>במכונס –</strong> שנראה השידפון במקום אחד בשדה, והוא עלול להתפשט<strong>, אבל במפוזר –</strong> אבל אם נראה השידפון בכמה מקומות בשדה, שכבר התפשט השידפון ממקום למקום, <strong>אפילו פרא</strong> (פחות) <strong>מיכן –</strong> מתריעים אפילו נראה פחות מכשיעור הזה.<br><br><small>ב<strong>בבלי תענית</strong> כב,א אמרו: תנו רבנן: שידפון וירקון - כל שהוא (רש"י: כיון שנראה כל שהוא מתריעים. ומלוא תנור דמתניתין - מעשה שהיה כך היה).<br><br>בבבלי, שלא כמו בירושלמי, לא חילקו בין מכונס ובין מפוזר.</small><br>• • •<br>במשנה מסופר, לדברי רבי יוסי, שהתריעו על שנראו זאבים.
ואומרים: <strong>אמר רבי מנא</strong> (השני, מגדולי אמוראי ארץ ישראל בדור החמישי)<strong>: נראו רצין אחריהן –</strong> כוונת רבי יוסי, שנראו הזאבים רצים אחרי התינוקות, ולכן התריעו, אבל לא נראו רצים אחריהם, אין מתריעים<strong>.</strong>
<strong>אמר רבי יוסה בירבי בון</strong> (מגדולי אמוראי ארץ ישראל בדור החמישי)<strong>: נראו במקום שאין ראוי להם –</strong> כוונת רבי יוסי, שנראו הזאבים במקום שאין ראוי להם להיראות בו, כגון בעיר, ולכן התריעו, אבל נראו במקום שראוי להם להיראות בו, כגון בשדה, אין מתריעים<strong>.</strong><br><br><small>הרי שיש חיה רעה שמתריעים עליה, ויש חיה רעה שאין מתריעים עליה.<br><br>ב<strong>בבלי תענית</strong> כב,א אמרו: תנו רבנן: חיה רעה, בזמן שהיא משולחת (רש"י: מן השמים להשחית) - מתריעים עליה, בזמן שאינה משולחת - אין מתריעים עליה. כיצד? - נראתה בעיר - משולחת, בשדה - אינה משולחת (רש"י: שדרכה הוא). נראתה ביום - משולחת, בלילה - אינה משולחת. ראתה שני בני אדם ורצתה אחריהם - משולחת, ברחה מפניהם - אינה משולחת.</small><br>• • •
##### הלכה ח
(א)  <big><strong>משנה</strong></big><br><small>משנה זו מדברת בצרות חמורות, שמתריעים עליהן תכף ומיד ואפילו בשבת. בגלל חומרת הסכנה, אין ממתינים עד ליום שני או חמישי, המועד הקבוע שבו מתחילות ומתקיימות תעניות ציבור, אלא מתריעים על הצרה מיד ואפילו בשבת.</small><br>
<strong>ועל אלו</strong> – הצרות המפורטות להלן, <strong>מתריעין</strong> – מתענים ותוקעים בשופרות <strong>בשבת: על עיר שהקיפוה גוים –</strong> ששמו עליה מצור, <strong>או נהר –</strong> שעלה על גדותיו, ויש חשש שישטוף את העיר<strong>, ועל הספינה המיטרפת בים –</strong> המתנדנדת בים מחמת סערה, והיא עומדת להישבר. לדעת תנא קמא, האנשים שאינם בסכנה מתריעים בשבת על צרת אנשי אותה העיר או אנשי אותה הספינה<strong>. רבי יוסי אומר:</strong> האנשים שאינם בסכנה מתריעים בשבת על צרת אנשי אותה העיר או אנשי אותה הספינה <strong>לעזרה –</strong> תוקעים בשופרות רק לעזרה, שתוקעים כדי שיבואו אנשים לעזור לאנשי אותה העיר או לאנשי אותה הספינה ולהצילם מן הצרה, <strong>אבל לא</strong> מתריעים בשבת <strong>לצעקה –</strong> אין תוקעים בשופרות לצעקה, שאין תוקעים כשהם זועקים ומתפללים לה'<strong>.</strong>
<strong>שמעון התִּימְנִי</strong> (תנא בדור השלישי, מתמנה, יישוב בשפלת יהודה) <strong>אומר:</strong> מתריעים בשבת <strong>אף על הדֶּבֶר. ולא הודו לו חכמים –</strong> לא הסכימו לדעתו של שמעון התימני<strong>.</strong><br><br><small>יש גורסים במשנה 'עיר שהקיפוה גייס' במקום 'גוים'.<br><br>ב<strong>תוספתא תעניות</strong> ב,יב שנו: עיר שהקיפוה גויים או נהר, וכן ספינה המיטרפת בים, אין רשאים לסגף (לענות) עצמם בתענית, שלא לשבר את כוחם.<br><br>המשנה אינה מדברת באנשים שהם בתוך הסכנה וטרודים להציל את עצמם, אלא באנשים שהם מחוץ לסכנה ומתפללים על אחיהם ומתענים עליהם אפילו בשבת, והתוספתא מדברת באנשים שהם בתוך הסכנה ואסורים להתענות (על פי "תוספתא כפשוטה").</small><br>• • •
(ב)  <big><strong>תלמוד</strong></big><br>במשנה שנינו, שעל הצרות האלו מתריעים בשבת.
<strong>רב</strong> (אמורא בבלי בדור הראשון, מגדולי האמוראים) <strong>אמר: "ענני יי' ענני"</strong> – כשאמרו מתריעים בשבת לא אמרו שתוקעים בשופרות, שלדעתו, אין תוקעים בשופר בשבת, אלא שזועקים בקול רם ואומרים "עננו ה' עננו"<strong>.</strong><br><br><small>כוונתו של רב לתחינות שאומרים בתעניות לאחר התפילה, ובהן הפיוט: "עננו ה' עננו, עננו אלוהינו עננו, עננו אבינו עננו" וגו'. פיוט זה בנוי על תפילת אליהו הנביא בהר הכרמל: "ענני ה' ענני" (מלכים א יח,לז). משום כך נקט רב 'ענני' בלשון יחיד, ולא נקט 'עננו' בלשון רבים. אך אין כוונתו של רב להזכרה מעין המאורע של תעניות בתפילה, הפותחת במילים: 'עננו ה' עננו' (לעיל ב,ב). והטעם הוא, שהתחינות נאמרות כשהם זועקים בקול רם, וזו משמעות המילה 'מתריעים' כאן במשנתנו, ואילו ההזכרה אינה נאמרת כשהם זועקים בקול רם.</small><br>
ומקשים: <strong>מתניתא פליגא על רב</strong> – המשנה חלוקה על רב, שכן נאמר במשנה: <strong>רבי יוסי אומר: לעזרה אבל לא לצעקה</strong> – מתריעים לעזרה אבל לא מתריעים לצעקה. ומכאן מוכיחים: <strong>והא תנייא קדמייא סבר מימר</strong> – והרי התנא הראשון (תנא קמא, הדעה שהובאה בראש המשנה ללא שם אומרה) סבור לומר: <strong>אפילו לצעקה!</strong> – שמדברי רבי יוסי שאמר: אבל לא לצעקה, נשמע לדברי תנא קמא: אפילו לצעקה, שמתריעים אפילו לצעקה, שתוקעים בשופרות כשהם זועקים ומתפללים לה'. הרי שמשמעות המילה 'מתריעים' כאן במשנתנו היא שתוקעים בשופרות, ואין משמעותה שזועקים, שלא כדברי רב, שאמר, שלדברי תנא קמא, משמעות המילה 'מתריעים' כאן במשנתנו היא שזועקים, ואין משמעותה שתוקעים בשופרות! אין משיבים על קושיה זו.<br><br><small>אבל ב<strong>בבלי תענית</strong> יד,א אמרו, שלדברי הכל, אין תוקעים בשופרות בשבת, ולדעת תנא קמא, זועקים בקול רם כשהם מתפללים לה' (-מתריעים אפילו לצעקה), וזו משמעות המילה 'מתריעים' כאן במשנתנו, כדברי רב, ולדעת רבי יוסי, זועקים בקול רם כדי שיבואו אנשים לעזור לאנשי אותה העיר או לאנשי אותה הספינה ולהצילם מן הצרה (-מתריעים לעזרה), אבל אין זועקים בקול רם כשהם מתפללים לה' (-אבל לא מתריעים לצעקה).<br><br>לענין "עננו" שאמר רב ראה רש"י ובעלי התוספות בבבלי שם.</small><br>• • •
(ג)  במשנה מדובר על עיר שהקיפוה גויים (גייס). ומספרים על עיר שבאו עליה גייסות:
<strong>לוי בן סיסי</strong> (לוי, בדור המעבר שבין התנאים לאמוראים) <strong>באו הגייסות</strong> (גדודי חיילים או גזלנים) <strong>לעירו. נטל ספר תורה ועלה לראש הגג. אמר: רבון העולמים, אין בטלית חדא מילה מן הדין ספר אוריתא</strong> – אם ביטלתי (לא קיימתי) דבר אחד מזה ספר התורה, <strong>- ייעלון לון</strong> – יבואו להם (ייכנסו הגייסות לעיר, שלא תעמוד לעיר זכותי)<strong>, ואין לא</strong> – ואם לא (שלא ביטלתי דבר אחד מזה ספר התורה), <strong>- ייזלון לון</strong> – ילכו להם (שלא ייכנסו הגייסות לעיר, שתעמוד לעיר זכותי)<strong>. מיד איתבעון ולא אשתכחון</strong> – מיד התבקשו (הגייסות, חיפשו אותם) ולא נמצאו (שהלכו להם הגייסות כלא היו בזכותו של לוי)<strong>. תלמידיה עבד כן</strong> – תלמידו (של לוי) עשה כך (כמו לוי, כשבאו הגייסות לעיר בימיו)<strong>. יבשת ידיה ואזלון לון</strong> – יבשה ידו (של תלמידו, שנטל בה ספר תורה, משום שהחזיק עצמו שלא ביטל דבר אחד מהתורה, והוא לא היה צדיק כמו לוי), והלכו להם (שלא נכנסו הגייסות לעיר, שאף על פי שלא היה ראוי לעשות כך, עמדה לעיר זכותו והועילו דבריו)<strong>. תלמיד תלמידיה עבד כן</strong> – תלמיד תלמידו (של לוי) עשה כך (כמו לוי, כשבאו הגייסות לעיר בימיו)<strong>. לא יבשת ידיה ולא אזלון לון</strong> – לא יבשה ידו (של תלמיד תלמידו, אף על פי שהחזיק עצמו שלא ביטל דבר אחד מהתורה, והוא לא היה צדיק כמו לוי), ולא הלכו להם (שנכנסו הגייסות לעיר, שלא עמדה לעיר זכותו ולא הועילו דבריו, שלא היה צדיק אף כמו תלמידו של לוי)<strong>. לומר</strong> – מה שסופר על תלמיד תלמידו של לוי, שלא יבשה ידו, בא ללמדנו<strong>, שאין שוטה</strong> (שאינו שפוי בדעתו) <strong>נפגע</strong> – אין השוטה מרגיש בכאב כשבאים עליו פגעים, כי דעתו טרופה והרגשתו פגומה, <strong>ולא בשר המת מרגיש באוזמל</strong> – אין המת מרגיש בכאב כשחותכים את בשרו בסכין. כלומר, תלמיד תלמידו של לוי לא נענש על דבריו, משום שאילו היה נענש, לא היה מרגיש בכך, ולא היה העונש מועיל לו<strong>.</strong><br><br><small>ב<strong>פסיקתא דרב כהנא</strong> כד,יח נאמר: לוי בן סיסי באו הגייסות לעירו, נטל ספר תורה ועלה לראש הגג. אמר: ריבון העולמים, אי בטלית חדה מילא מן הדין ספרא - יעלון להון ליסטייא, ואי לא - יזלון להון. מיד איתבעון ולא אישתכחון. תלמידיה עבד כן, יבשת ימיניה ואזלון להון ליסטייא. תלמיד תלמידיה עבד כן, ולא יבשת ימיניה ולא אזלון להון ליסטייא. סברין למימר: אין שוטה נפגע, ולא בשר המת מרגיש באיזמל.<br><br><strong>לוי בן סיסי</strong><br>ב<strong>ירושלמי ברכות</strong> ב,ז אמרו: היה רבי לוי בר סיסי חביב לפני הקב"ה ככל האדם (שהיה שקול כנגד כל בני האדם), הדא הוא דכתיב: "כי זה כל האדם" (קהלת יב) - כי זה ככל האדם.<br>וב<strong>בבלי ברכות</strong> ו,ב אמרו: אמר רבי חלבו אמר רב הונא: כל אדם שיש בו יראת שמים - דבריו נשמעים (לבריות), שנאמר: "סוף דבר הכל נשמע את האלוהים ירא ואת מצוותיו שמור כי זה כל האדם" (קהלת יב). מאי "כי זה כל האדם"? - אמר רבי אלעזר: אמר הקב"ה: כל העולם כולו לא נברא אלא בשביל זה. רבי אבא בר כהנא אמר: שקול זה כנגד כל העולם כולו.<br><br>לפי הירושלמי ברכות, נאמר הכתוב בקהלת על לוי בר סיסי. ולפי המסופר בירושלמי כאן על לוי בר סיסי, אפשר לומר שכוונת המאמר בבבלי ברכות שנדרש מהכתוב בקהלת: 'כל אדם שיש בו יראת שמים - דבריו נשמעים' לשמים, שהרי שמע הקב"ה את דבריו של לוי והלכו להם הגייסות.<br><br>ב<strong>בבלי תענית</strong> כה,א סיפרו על לוי: לוי גזר תענית (על עצירת גשמים), ביקש רחמים ולא בא מטר. אמר לפניו: ריבונו של עולם, עלית וישבת במרום ואי אתה משגיח על בניך. בא מטר, ונעשה צולע. אמר רבי אלעזר: לעולם אל יטיח אדם דברים כלפי מעלה, שהרי אדם גדול הטיח דברים כלפי מעלה ונעשה צולע, ומיהו? - לוי (שאמר להקב"ה: עלית וישבת במרום ואי אתה משגיח).<br><br>במעשה המסופר בירושלמי כאן לא נפגע לוי, ואילו במעשה המסופר בבבלי נפגע לוי.<br><br>בירושלמי כאן מסופר שלוי עלה לראש הגג. אפשר להסביר זאת על פי מה שאמר לוי להקב"ה: 'עלית וישבת במרום', שהתרחק הקב"ה מישראל כדי שלא ישמע את קול צעקתם, ולכן עלה לוי לראש הגג, שהתקרב להקב"ה כדי שישמע את קולו, אף על פי שהתרחק הקב"ה.<br><br><strong>אין שוטה נפגע ולא בשר המת מרגיש באוזמל</strong><br>ב<strong>בבלי שבת</strong> יג,ב אמרו: תנו רבנן: מי כתב מגילת תענית? - אמרו: חנניה בן חזקיה וסיעתו (בני חבורתו), שהיו מחבבים את הצרות (היו חשובות בעיניהם להזכירן ושקדו לכותבן לזיכרון). אמר רבן שמעון בן גמליאל: אף אנו מחבבים את הצרות, אבל מה נעשה, שאם באנו לכתוב - אין אנו מספיקים (מפני שמרובות הן). דבר אחר (טעם אחר): אין שוטה נפגע (כלומר, דעתנו טרופה מכובד הצרות ואין אנו מרגישים בהן). דבר אחר: אין בשר המת מרגיש באיזמל (כלומר, אנו רגילים בצרות וחשובים כמתים ואין אנו מרגישים בצרות).<br><br>בירושלמי "אוזמל", ובבבלי "איזמל".</small><br>• • •
##### הלכה ט
(א)  <big><strong>משנה</strong></big><br><strong>על כל צרה שלא תבוא על הציבור –</strong> כלומר, שתבוא על הציבור, ונקטה המשנה 'שלא תבוא' לשון נקייה, <strong>- מתריעין עליה –</strong> מתענים ותוקעים בשופר<strong>, חוץ מרוב גשמים –</strong> כשיורדים גשמים יותר מהצורך, אין מתריעים עליהם, אף על פי שבני אדם סובלים מהם ומואסים בהם, לפי שהגשמים בדרך כלל מועילים והם ברכה וטובה לאדם, ואין מתפללים על רוב טובה שתיפסק<strong>.</strong><br>• • •<br><big><strong>משנה</strong></big><br><small>המשנה מביאה מעשה לראיה שאין מתפללים על רוב גשמים.</small><br>
<strong>מעשה שאמרו לחוני המעגל</strong> (חכם בימי הזוגות שלפני התנאים)<strong>: התפלל שירדו גשמים. אמר להן</strong> (חוני המעגל)<strong>: צאו והכניסו תנורי פסחים –</strong> שהיו עומדים בחצרות, לצלות בהם את קורבנות הפסח, וכיון שהיו של חרס, אמר שיכניסום לבתים<strong>, בשביל שלא ימקו –</strong> שלא יימסו בגשמים, שבטוח היה שירדו גשמים סמוך לתפילתו<strong>. והתפלל, ולא ירדו גשמים.</strong> מה עשה? <strong>עג עוגה ועמד בתוכה –</strong> עשה עיגול בקרקע סביבותיו (ועל שם עיגול זה נקרא 'המעגל') ועמד בתוכו<strong>, ואמר</strong> לפני הקב"ה<strong>: רבונו של עולם, בניך שמו פניהם עלי</strong> (פנו אלי)<strong>, שאני כבן בית לפניך. נשבע אני בשמך הגדול, שאיני זז מיכן, עד שתרחם על בניך.</strong> (המשך המעשה יבוא במשנה הבאה)<br>• • •<br><big><strong>משנה</strong></big><br>(המשך המעשה מהמשנה הקודמת) <strong>התחילו הגשמים מנטפין –</strong> לרדת טיפות טיפות<strong>. אמר</strong> (חוני המעגל לפני הקב"ה)<strong>: לא כך שאלתי, אלא גשמי בורות, שיחין ומערות</strong> (מיני בורות) <strong>–</strong> גשמים מרובים, שיהא בהם כדי למלא את הבורות<strong>. ירדו</strong> הגשמים <strong>בזעף –</strong> בסער<strong>. אמר</strong> (חוני המעגל לפני הקב"ה)<strong>: לא כך שאלתי, אלא גשמי רצון, ברכה ונדבה. ירדו</strong> הגשמים <strong>כתיקנן, עד שעלו ישראל מירושל</strong>י<strong>ם להר הבית מפני הגשמים –</strong> שבהר הבית היה להם מחסה ומסתור מהגשמים<strong>. אמרו לו: כשם שנתפללת עליהם שירדו, כך התפלל שילכו להם –</strong> שיפסיקו הגשמים<strong>. אמר להן: צאו וראו אם נמחית</strong> (נמסה) <strong>אבן הטועים</strong> (אבן שעליה היו מכריזים על אבדות בירושלים) <strong>–</strong> שאם נמסה האבן הגדולה הזאת במים, אתפלל שילכו להם הגשמים<strong>.</strong> (המשך המעשה יבוא במשנה הבאה)<br>• • •
(ב)  <big><strong>תלמוד</strong></big><br><small>במשנה למדנו, שאין מתריעים על רוב גשמים. מניין? -<br><br>ב<strong>מלאכי</strong> ג,י נאמר: "הביאו את כל המעשר אל בית האוצר (שבמקדש, ושם יתחלק לכוהנים וללויים) ויהי טרף (מזון) בביתי, ובחנוני (נסו אותי) נא בזאת אמר ה' צבאות, אם לא (אני נשבע ש) אפתח לכם את ארובות השמים והריקותי לכם ברכה (גשמי ברכה) עד בלי די (בלי מידה ושיעור)".<br>מה היא 'ברכה עד בלי די'? -</small><br>
ואומרים: <strong>רבי יונה</strong> (מגדולי אמוראי ארץ ישראל בדור הרביעי) אמר בשם <strong>שמעון בר בא</strong> (אמורא בדור השלישי) שאמר <strong>בשם רבי יוחנן</strong> (גדול אמוראי ארץ ישראל בדור השני)<strong>: דבר שאיפשר</strong> (=שאי אפשר) <strong>לך לומר עליו: 'דיי' - היא ברכה –</strong> 'ברכה עד בלי די' היא הגשם, כי הגשם הוא דבר שאין אתה יכול (אין לך רשות) לומר ולהתפלל עליו: 'די', שאין מתפללים על רוב טובה שתיפסק. מכאן שאין מתריעים על רוב גשמים. וזהו פירוש המילים 'ברכה עד בלי די' - ברכה שאין ('בלי') לומר עליה: 'די'<strong>.</strong><br>
ואומרים עוד: <strong>רבי ברכיה</strong> (אמורא ארץ ישראלי בדור הרביעי) אמר בשם <strong>רבי חלבו</strong> (אמורא בדור השלישי) שאמר בשם <strong>רב אבא בר עילאי</strong> (אמורא בדור השלישי) שאמר <strong>בשם רב</strong> (אמורא בבלי בדור הראשון, מגדולי האמוראים)<strong>: עד שיבללו</strong> (צריך לומר כמו במקבילות: שיבלו / שייבלו) <strong>שפתותיכם מלומר: 'דיינו ברכה, דיינו ברכה' –</strong> שיוריד להם ה' גשמי ברכה מרובים בשיעור כזה עד שייבלו (יישחתו ויתקלקלו) השפתיים מרוב שיאמרו ויתפללו על הברכה: די לנו בברכה הזאת. וזהו פירוש המילים 'ברכה עד בלי די' - ברכה עד שייבלו ('בלי') השפתיים מלומר עליה: 'די'. ולשון גוזמה הוא, שאי אפשר לשפתיים לבלות<strong>.</strong><br><br><small>מדברי רבי יוחנן למדנו, מניין שאין מתריעים על רוב גשמים. ומדברי רבי יוחנן ורב למדנו, מה היא 'ברכה עד בלי די' (שני פירושים). ולא היו צריכים להביא כאן אלא את דברי רבי יוחנן, והביאו כאן את דברי רב אגב דברי רבי יוחנן.<br><br>ב<strong>ירושלמי ברכות</strong> ט,ה אמרו: "הביאו את כל המעשר" וגו' - מהו "עד בלי דיי"? - רבי יוסי בר שמעון בר בא בשם רבי יוחנן: דבר שאי איפשר (=אפשר) לו לומר: 'דיי' - הוא ברכה. רבי ברכיה ורבי חלבו ורב אבא בר עילאי בשם רב: עד שייבלו שפתותיכם מלומר: 'דיינו ברכות, דיינו ברכות'.<br><br>וב<strong>בבלי תענית</strong> כב,ב אמרו: על כל צרה שלא תבוא על הציבור מתריעים עליה, חוץ מרוב גשמים. מאי טעמא? - אמר רבי יוחנן: לפי שאין מתפללים על רוב הטובה. ואמר רבי יוחנן: מניין שאין מתפללים על רוב הטובה? - שנאמר: "הביאו את כל המעשר אל בית האוצר" וגו' "והריקותי לכם ברכה עד בלי די" (מלאכי ג). מאי "עד בלי די"? - אמר רב: עד שיבלו שפתותיכם מלומר: 'די'.<br><br>וב<strong>ויקרא רבה</strong> לה,יב נאמר: "הביאו את כל המעשר אל בית האוצר" וגו' "והריקותי לכם ברכה עד בלי די" (מלאכי ג,י) - רבי יונה ורבי שמעון בר בא בשם רבי יוחנן: דבר שאי איפשר (שאי אפשר) לומר עליו: 'דיי' - הוא ברכה. רבי ברכיה ורבי חלבו רבי אבא בר עילאי בשם רב: עד שיבלו שפתותיכם לומר: 'דיינו ברכות, דיינו ברכות'.</small><br>• • •
(ג)  <big><strong>תלמוד</strong></big><br>במשנה שנינו: <strong>מעשה שאמרו לחוני המעגל: התפלל שירדו גשמים. אמר להן: צאו והכניסו תנורי פסחים, בשביל שלא ימקו.</strong>
ומסיקים מכאן: <strong>הדא אמרה</strong> – זאת אומרת<strong>: ערב פסחים היה</strong> – המעשה הזה היה בערב פסח, בארבעה עשר בניסן, ואמר להם חוני המעגל להכניס את תנורי הפסחים, משום שאם לא יכניסו את תנורי הפסחים שהיו עומדים בחצרות, יימסו בגשמים ולא יוכלו לצלות בהם באותו יום את קורבנות הפסח<strong>.</strong>
ודוחים: <strong>ותני כן</strong> – והרי שנוי (במשנה במגילת תענית) כך<strong>: בעשרין ביה צמון כל עמא למיטרא ונחת לון!</strong> – בעשרים בו (בחודש אדר) התענו כל העם על הגשם (שלא ירדו להם גשמים) וירד להם (גשם). ובגמרא למגילת תענית על משנה זו סיפרו את המעשה בחוני המעגל, שהתפלל וירדו גשמים באותו יום, כמסופר בפרקנו, ולכן אותו יום עשאוהו יום טוב. מכאן שהיה המעשה הזה בעשרים באדר, ואמר להם חוני המעגל להכניס את תנורי הפסחים, משום שאם לא יכניסו את תנורי הפסחים שהיו עומדים בחצרות, יימסו בגשמים ולא יספיקו לעשות תנורים חדשים ולייבשם קודם הפסח<strong>.</strong><br><br><small>'ערב פסחים' (או 'ערבי פסחים') בכל מקום הוא ארבעה עשר בניסן.<br><br>ב<strong>בבלי תענית</strong> כג,א אמרו: תנו רבנן: פעם אחת יצא רוב אדר ולא ירדו גשמים. שלחו לחוני המעגל: התפלל וירדו גשמים...<br><br><strong>תנורי פסחים</strong><br>קורבן הפסח נצלה בתנורי חרס בנויים מעל האדמה. לקראת חג הפסח הכינו בירושלים תנורים מרובים לצורך זה. תנורים אלה לא נצרפו בכבשן כמקובל בכלי חרס, כדי שלא יקבלו טומאה, ולכן היו עלולים להתמוטט בגשם. מפני זה היו צריכים להכין תנורים חדשים מדי שנה. מחסור בתנורים נמנה עם הסיבות לעיבור השנה ולדחיית הפסח בחודש.<br><br>ב<strong>בבלי סנהדרין</strong> יא,א אמרו: תנו רבנן: אין מעברים את השנה אלא אם כן היתה צריכה מפני הדרכים (רש"י: שנתקלקלו בימות הגשמים ועדיין לא נתקנו, ועולי רגלים אינם יכולים לבוא), ומפני הגשרים, ומפני תנורי פסחים (רש"י ורמ"ה: שצולים בהם את פסחיהם, כגון שהיו להם משנה שעברה, ונימוקו מחמת הגשמים, ואין מספיקים לעשות חדשים ולייבשם קודם הפסח)...</small>
(ד)  במשנה שנינו: <strong>ונתפלל, ולא ירדו גשמים.</strong> מדוע לא ירדו גשמים? -
ואומרים: <strong>אמר רבי יוסי בירבי בון</strong> (מגדולי אמוראי ארץ ישראל בדור החמישי)<strong>: שלא בא בענוה</strong> – מכיון שלא נהג חוני המעגל בענוה אלא בגאוה, שהתגאה בכוחו, שאמר: "צאו והכניסו תנורי פסחים", שבטוח היה שייענה בתפילתו וירדו גשמים, לכן, כשהתפלל, לא ירדו גשמים, משום שצריך אדם לנהוג בענוה, ואל יהיה בטוח שייענה בתפילתו<strong>.</strong><br>• • •<br><strong>אמר רבי יודן גיריא</strong> (אמורא ארץ ישראלי בדור השני)<strong>: הדין חוני המעגל –</strong> זה חוני המעגל (שמסופר עליו במשנה)<strong>, בר בריה דחוני המעגל הוה –</strong> בן בנו (מיוצאי חלציו) של חוני המעגל היה<strong>.</strong> ומספרים על חוני המעגל (הראשון): <strong>סמיך לחרבן בית מוקדשא –</strong> סמוך לחורבן בית המקדש (הראשון), <strong>נפק לטורא לגבי פעליי –</strong> יצא (חוני המעגל הראשון) להר (לשדה) אצל הפועלים<strong>. עד דו תמן נחת מיטרא –</strong> בעוד שהוא שם ירד גשם<strong>. עאל ליה למערתא –</strong> נכנס לו למערה (מפני הגשם)<strong>. מן יתיב נם ודמך ליה –</strong> כשישב נמנם וישן לו<strong>, ועבד שקיע בשינתיה שובעין שנין –</strong> ועשה (שהה) שקוע בשנתו שבעים שנים<strong>, עד דחרב בית מוקדשא ואיתבני זמן תיניינות –</strong> עד שחרב בית המקדש ונבנה פעם שנייה<strong>.</strong>
<strong>לסוף שובעין שנין איתער מן שינתיה –</strong> בסוף שבעים שנים התעורר משנתו<strong>. נפק ליה מן מערתא –</strong> יצא לו מן המערה<strong>, וחמא עלמא מחלף –</strong> וראה שהיה העולם מתחלף (משתנה)<strong>. זוויי דהוות כרמין עבידא זייתין –</strong> זווית (מקום) שהיתה כרמים, עשויה זיתים<strong>. זוויי דהוות זייתין עבידא זרעו –</strong> זווית (מקום) שהיתה זיתים, עשויה זרעים<strong>. שאל</strong> (צריך לומר: עאל. ובמקבילה במדרש תהילים קכו,ב: עלל) <strong>ליה למדינתא –</strong> נכנס לו (חוני) לעיר<strong>, אמר לון –</strong> אמר להם<strong>: מה קלא בעלמא? –</strong> מה הקול (מה נשמע) בעולם? <strong>- אמרון ליה –</strong> אמרו לו<strong>: ולית את ידע מה קלא בעלמא? –</strong> ואין אתה יודע מה הקול (מה נשמע) בעולם? <strong>- אמר לון –</strong> אמר להם<strong>: לא. - אמרין ליה –</strong> אמרו לו<strong>: מאן את? –</strong> מי אתה? <strong>- אמר לון –</strong> אמר להם<strong>: חוני המעגל. - אמרון ליה –</strong> אמרו לו<strong>: שמענן דהוה עליל לעזרה והיא מנהרה –</strong> שמענו שהיה (חוני) נכנס לעזרה (בבית המקדש) והיא (העזרה) מאירה (ואם אתה הוא חוני המעגל, היכנס לעזרה ונראה האם היא מאירה)<strong>. עאל ואנהרת –</strong> נכנס (חוני לעזרה) והאירה (והאמינוהו שהוא חוני המעגל)<strong>. וקרא על גרמיה –</strong> וקרא על עצמו (את הפסוק)<strong>: "בשוב יי' את שיבת ציון היינו כחולמים"</strong> (תהילים קכו,א) <strong>–</strong> שהתקיים בו הפסוק הזה, שישן שבעים שנה, כל שנות גלות בבל, עד שהשיב ה' מן הגלות את השבויים מבני ציון<strong>.</strong><br><br><small>ב<strong>בבלי תענית</strong> כג,א אמרו: אמר רבי יוחנן: כל ימיו של אותו צדיק (חוני המעגל) היה מצטער על מקרא זה: "שיר המעלות בשוב ה' את שיבת ציון היינו כחולמים" (רש"י: גלות בבל, שהיתה שבעים שנה, נדמית כחלום). אמר: שבעין שנין כחלמא?!...<br>וסיפרו שם סיפור אחר על חוני המעגל שישן שבעים שנה, וכשהקיץ משנתו, ראה מה השתנה בעולם באותן שנים שישן, ולא האמינוהו שהוא חוני המעגל.<br><br>ועוד סיפרו שם על אבא חלקיה בן בנו של חוני המעגל ועל חנן הנחבא בן בתו של חוני המעגל, שכשהיה העולם נצרך לגשמים, היו החכמים משגרים אצלם, וביקשו רחמים וירדו גשמים.<br><br>ב<strong>מדרש תנחומא</strong> (בובר) פרשת 'וארא' סימן כב נאמר: ראה, מה חביבים צדיקים לפני הקב"ה, שכל מה שהם גוזרים הקב"ה עושה. אמרו רבותינו: מעשה בחוני המעגל שהיה מתפלל שירדו גשמים. עג עוגה ועמד בתוכה. אמר לפניו: ריבונו של עולם, בניך שמו פניהם עלי, שהרי אני כבן בית לפניך. נשבע אני בשמך הגדול, שאיני זז מכאן, עד שתרחם על בניך. מיד ירדו גשמים.<br><br>לפי המסופר בירושלמי כאן, היו שניים בשם חוני המעגל. הראשון היה בסוף הבית הראשון ובתחילת הבית השני, והשני היה בבית שני בימי שמעון בן שטח. אבל מהבבלי משמע, שהיה רק אחד בימי שמעון בן שטח, שכן בבבלי סיפרו עליו מעין מה שסיפרו בירושלמי על הראשון.<br><br>על פי עדות רב צמח גאון, חוני המעגל נקרא כך על שם מקומו (ולא על שם העיגול שעשה ועמד בתוכו). ונראים דבריו, שהרי גם סבו נקרא כך.</small><br>• • •
(ה)  <big><strong>תלמוד</strong></big><br>במשנה שנינו: <strong>התחילו הגשמים מנטפין.</strong>
ומוסיפים (על פי ברייתא): <strong>אמרו</strong> (לו לחוני המעגל)<strong>: לא באו אלו אלא להתיר נדרו של זה</strong> – אין הגשמים יורדים אלא כדי לפוטרו מנדרו (משבועתו, שנשבע: איני זז מכאן עד שתרחם על בניך), שלא יהא נדרו לבטלה<strong>.</strong><br><br><small>ב<strong>בבלי תענית</strong> כג,א אמרו: תנו רבנן: ...התחילו גשמים מנטפים. אמרו לו: רבי, ראינוך ולא נמות (רש"י: השתדל שלא נמות ברעב מפני עצירת גשמים). כמדומים אנו, שאין הגשמים יורדים אלא להתיר שבועתך. אמר להם: ראיתוני, לא תמותו.</small>
(ו)  במשנה שנינו: <strong>אמר: לא כך שאלתי, אלא גשמי בורות, שיחין ומערות. ירדו בזעף.</strong>
ואומרים: <strong>תני שמואל</strong> – שנה שמואל (ברייתא)<strong>: כמפי הנוד</strong> – שירדו זרמי מים מן העננים כשיעור זרם המים היוצאים מפי הנאד (שק של עור לנוזלים, חמת), ולא ירדו טיפות טיפות, כדרכם של גשמים היורדים מן העננים לארץ<strong>.</strong><br><br><small>ב<strong>בבלי תענית</strong> כג,א אמרו: תנו רבנן: ...אמר: לא כך שאלתי, אלא גשמי בורות, שיחין ומערות. ירדו בזעף, כל טיפה וטיפה כמלוא פי חבית. ושיערו חכמים, אין טיפה פחותה מלוג. אמרו לו: רבי, ראינוך ולא נמות. כמדומים אנו, שאין הגשמים יורדים אלא לשחת את העולם. אמר להם: ראיתוני, לא תמותו.<br><br><strong>כמפי הנוד</strong><br>ב<strong>בראשית רבה</strong> יג,י וב<strong>מדרש תהילים</strong> יח,טז אמרו: ומאיכן הארץ שותה (את מי הגשמים)? - רבי יהושע אומר: ממים העליונים, והעננים מתגברים (עולים) מן הארץ ועד לרקיע, ומקבלים אותם (את המים) כמפי הנוד, וחושרים אותם (מפרידים את המים לטיפות ומזילים אותם) כמין כברה (נפה).</small>
(ז)  במשנה שנינו: <strong>אמר: לא כך שאלתי, אלא גשמי רצון, ברכה ונדבה. ירדו כתיקנן, עד שעלו ישראל מירושלם להר הבית מפני הגשמים.</strong>
ומסיקים מכאן: <strong>הדא אמרה</strong> – זאת אומרת<strong>: הר הבית מקורה היה</strong> – הר הבית (השטח הפנוי של הר הבית שבין חומת הר הבית ובין בנייני המקדש) היה מכוסה כולו בתקרה, וכשעלו העם להר הבית, היתה התקרה של הר הבית למחסה ולמסתור מהגשמים<strong>.</strong>
ודוחים: <strong>ותני כן</strong> – והרי שנוי (בברייתא) כך<strong>: אסטיו</strong> (סטיו) <strong>לפנים מסטיו היה</strong> – הר הבית היה בנוי שורות של עמודים, שהיו מקיפות אותו זו בתוך זו, ולא היה הר הבית מקורה כולו אלא על גבי העמודים (סטיו - אולם של עמודים שהוא מפולש ומקורה בתקרה). מכאן שהיה הר הבית מקורה על גבי העמודים, וכשעלו העם להר הבית, היתה התקרה שעל גבי העמודים למחסה ולמסתור מהגשמים<strong>.</strong><br><br><small>ב<strong>בבלי פסחים</strong> יג,ב אמרו: תניא: הר הבית סטיו כפול היה. רבי יהודה אומר: איסטוונית היתה נקראת, סטיו לפנים מסטיו.<br><br>סטיו ואצטבה הן מילים זהות בלשון חכמינו.<br><br>מי שאמר לעיל: "הדא אמרה: ערב פסחים היה", אמר כאן: "הדא אמרה: הר הבית מקורה היה", ומי שאמר לעיל: "ותני כן: עשרים באדר היה", אמר כאן: "ותני כן: סטיו לפנים מסטיו היה". שכן, אם ערב פסחים היה, היו באותו יום בירושלים גם רבים שעלו לשחוט את הפסח, וכשעלו ישראל מירושלים להר הבית, היה להם מחסה ומסתור מהגשמים רק אם היה הר הבית מקורה כולו, ואילו אם עשרים באדר היה, לא היו באותו יום בירושלים אלא אנשי ירושלים, וכשעלו ישראל מירושלים להר הבית, היה להם מחסה ומסתור מהגשמים אף אם היה הר הבית מקורה על גבי העמודים בלבד.</small><br>• • •
(ח)  במשנה שנינו: <strong>אמרו לו: כשם שנתפללת עליהן שירדו, כך התפלל עליהם שילכו להם. אמר להן: צאו וראו אם נמחית אבן הטועים.</strong>
ושואלים: <strong>מה עיסקה דהדא אבן הטועים?</strong> – מה עסקה (ענינה) של זאת אבן הטועים? (מהי אבן הטועים?)
ומשיבים: <strong>אלא כל מאן דהוה מובד מילה הוה נסב לה מן תמן</strong> – כל מי שהיה מאבד דבר, היה לוקח אותו משם (מהאבן)<strong>, וכל מאן דהוה משכח מילה הוה מייבל לה לתמן</strong> – וכל מי שהיה מוצא דבר, היה מוביל (מביא) אותו לשם (לאבן)<strong>.</strong><br><br><small>ב<strong>בבלי בבא מציעא</strong> כח,ב אמרו: תנו רבנן: אבן טועים היתה בירושלים (אבן שנקראה בשם זה). כל מי שמאבד אבדה נפנה לשם, וכל מי שמוצא אבדה נפנה לשם. זה עומד ומכריז, וזה עומד ונותן סימנים ונוטלה. וזו היא ששנינו (ועל אותה אבן שנינו במשנתנו): צאו וראו אם נמחית אבן הטועים.<br><br>הפירוש של השם "אבן הטועים" הוא: אבן של האבודים (אבן של החפצים שאבדו) ("טעה" כאן פירושו "אבד").<br>יש גורסים בבבלי "אבן הטוען". האבן נקראת "אבן הטוען" (לשון טעינה), על שם שהיו מטעינים ומניחים עליה את האבדות שנמצאו, או שהיא נקראת "אבן הטוען" (לשון טענה), על שם שהיו טוענים שם בענין האבדות.</small><br>
ומוסיפים (על פי ברייתא): כך <strong>אמר להן</strong> (חוני המעגל)<strong>: כשם שאי אפשר לאבן הזאת להימחות מן העולם</strong> (להיאבד)<strong>, כך אי אפשר להתפלל על הגשמים שילכו להם</strong> – כי אין מתפללים על רוב טובה שתיפסק. וזהו שאמר להם חוני המעגל: "צאו וראו אם נמחית אבן הטועים", שאם נמחית האבן הזאת, יתפלל שילכו להם הגשמים, ומכיון שאין האבן הזאת נמחית, לא יתפלל על הגשמים שייפסקו. מכאן אנו למדים, שאין מתריעים על רוב גשמים, ולכן הביאה המשנה את המעשה הזה לראיה לכך. <strong>אלא</strong> (אבל) <strong>צאו והביאו לי פר של הודיות</strong> (הודאה, אמירת תודה) – פר לקורבן תודה, להודות ולשבח להקב"ה על רוב הטובה של הגשמים<strong>. ויצאו והביאו לו פר של הודיות, וסמך שתי ידיו</strong> – שקורבן תודה טעון סמיכה (הנחת הידיים על ראש הקורבן) קודם לשחיטה, ובשעת הסמיכה על קורבן תודה אומר דברי שבח והודאה<strong>, ואמר</strong> (לפני הקב"ה)<strong>: רבוני</strong> (כינוי לאלוהים)<strong>, הבאתה</strong> (הבאת) <strong>רעה על בניך</strong> – שלא ירדו גשמים, <strong>ולא יכלו לעמוד בה, הבאתה</strong> (הבאת) <strong>טובה על בניך</strong> – שירדו גשמים מרובים, <strong>ולא יכלו לעמוד בה, אלא יהי רצון מלפניך שתביא רווחה</strong> – שייפסקו הגשמים ותהיה הקלה בעולם<strong>. מיד נשבה הרוח ונתפזרו העבים וזרחה החמה ונתנגבה</strong> (התייבשה) <strong>הארץ, ויצאו ומצאו מדבר מלא כמהים</strong> (מין פטריות) – שגדלים מאליהם ונראים אחרי הגשם<strong>.</strong><br><br><small>ב<strong>בבלי תענית</strong> כג,א אמרו: תנו רבנן: ...ירדו כתקנם, עד שעלו ישראל מירושלים להר הבית מפני הגשמים. אמרו לו: כשם שהתפללת עליהם שירדו, כך התפלל עליהם שילכו להם. אמר להם: כך מקובלני, שאין מתפללים על רוב הטובה. אף על פי כן, הביאו לי פר הודאה. הביאו לו פר הודאה. סמך שתי ידיו עליו, ואמר: ריבונו של עולם, עמך ישראל שהוצאת ממצרים אינם יכולים לעמוד לא ברוב טובה ולא ברוב פורענות. כעסת עליהם - אינם יכולים לעמוד, השפעת (נתת בשפע) להם טובה - אינם יכולים לעמוד. יהי רצון מלפניך שיהא רווח בעולם. מיד נשבה הרוח ונתפזרו העבים וזרחה החמה, ויצאו העם לשדה והביאו להם כמהים ופטריות.</small><br>• • •
(ט)  מביאים עוד מעשה, שאין מתפללים על רוב גשמים:
<strong>שאלו את רבי אליעזר: מאימתי מתפללין על הגשמים שילכו להם?</strong> – כמה גשמים ירדו ויהא אפשר להתפלל עליהם שילכו להם? <strong>אמר להן</strong> (רבי אליעזר)<strong>: כדי</strong> (במידה, בשיעור) <strong>שיהא אדם עומד בקרן העופל</strong> (הבליטה של ההר שעליו השתרע העופל, שכונה בירושלים המקראית בשטח המוגבה שבין עיר דויד בדרום ובין דרום הר הבית בצפון, ובלט על פני נחל קדרון העובר לרגליו מצד מזרח) <strong>ומשקשק את ידיו</strong> (ויש גורסים: <strong>רגליו</strong>) <strong>בנחל קדרון</strong> – ישכשך (ינענע) את ידיו / רגליו במים, שיגבהו המים ביותר, והכוונה, שאין מתפללים על הגשמים שילכו להם אלא בשעת שטף של מבול<strong>, אבל בטוחים אנו בבעל הרחמים</strong> (כינוי להקב"ה) <strong>שאינו מביא מבול לעולם</strong> – ולכן לעולם אין מתפללים על הגשמים שילכו להם<strong>. מה טעמא?</strong> – מה המקור בכתוב לדבר זה (שאינו מביא מבול לעולם)? <strong>-</strong> שנאמר: <strong>"כי מי נח זאת לי אשר נשבעתי מעבור מי נח עוד על הארץ"</strong> (ישעיהו נד,ט) – הרי שכבר נשבע ה' שאינו מביא מבול עוד לעולם<strong>.</strong><br><br><small>ב<strong>תוספתא תעניות</strong> ב,יג שנו: מעשה בחסיד אחד שאמרו לו: התפלל וירדו גשמים. התפלל וירדו גשמים. אמרו לו: כשם שהתפללת וירדו, כך התפלל וילכו להם. אמר להם: צאו וראו, אם עומד אדם בקרן העופל ומשקשק את רגליו בנחל קדרון, אני מתפלל שלא ירדו גשמים, אבל בטוחים אנו שאין המקום מביא מבול לעולם, שנאמר: "ולא יהיה עוד מבול" וגו' (בראשית ט,יא), ואומר: "כי מי נח זאת לי אשר נשבעתי" וגו' (ישעיהו נד,ט).<br><br>המעשה בתוספתא דומה למעשה של חוני המעגל. ואפשר שהמעשה בתוספתא הוא המעשה בחוני המעגל בקיצור.<br><br>וב<strong>בבלי תענית</strong> כב,ב אמרו: שאלו את רבי אליעזר: עד מתי גשמים יורדים ולא יהיו מתפללים עליהם שלא ירדו? אמר להם: כדי שיעמוד אדם בקרן העופל וישכשך רגלו במים (רש"י: כלומר, לעולם אין מתפללים).<br>ושאלו שם, שיש ברייתא שנאמר בה: וישכשך ידו (ולא רגלו). והשיבו שם, שרגלו כידו (רש"י: וכיון שיכול לשכשך ברגלו, אם שוחה יכול לשכשך בידו גם כן). כך יש ליישב את שתי הגרסות בענין זה בירושלמי.</small><br>• • •
##### הלכה י
(א)  <big><strong>משנה</strong></big><br>(המשך המעשה מהמשנה הקודמת) <strong>שלח לו שמעון בן שטח</strong> (לחוני המעגל) <strong>ואמר לו: צריך אתה לִנדות</strong> (להינדות) – חייב אתה להיות מנודה (יש ספרים שגרסו במשנה: אלמלא (אילו לא) חוני אתה, גוזרני עליך נידוי)<strong>, אבל מה אעשה לך ואתה מתחטא לפני המקום</strong> – מתפנק לפני הקב"ה, ועושה לך רצונך, <strong>כבן שהוא מתחטא לאביו ועושה לו רצונו, ועליך הכתוב אומר: "ישמח אביך ואמך, ותגל יולדתך"</strong> (משלי כג,כה) – שגרם חוני המעגל שמחה לאביו ולאמו, שזכו לבן צדיק כמותו, שה' עושה לו רצונו (בכתוב שלפניו נאמר: "גיל יגיל (ישמח) אבי צדיק (אב שזכה לבן צדיק), ויולד חכם (אב המוליד בן חכם) ישמח בו")<strong>.</strong><br>• • •
(ב)  <big><strong>תלמוד</strong></big><br>במשנה שנינו: <strong>שלח לו שמעון בן שטח</strong> (לחוני המעגל)<strong>,</strong> ו<strong>אמר לו: צריך אתה לנדות.</strong>
ומוסיפים (על פי ברייתא): ומדוע צריך אתה להינדות? - <strong>שאילו נגזרה גזירה כשם שנגזרה בימי אליהו –</strong> אליהו נשבע בימיו שלא ירדו גשמים, ואילו היה מי שנשבע בשם ה' כאליהו שלא ירדו גשמים<strong>,</strong> וכי <strong>לא נמצאתה</strong> (נמצאת) <strong>מביא את הרבים לידי חילול השם</strong> (ביזוי שם ה')<strong>?! –</strong> שכיון שנשבעת בשם ה' שאינך זז עד שירדו גשמים, הרי היית בא לידי שבועת שווא, משום שהיה ה' נשמע לגזרתו של מי שהיה נשבע שלא ירדו גשמים ולא היה ה' מוריד גשם, וכיון שהיית נשבע לשווא, נמצא שם שמים מתחלל על ידך, ולכן צריך אתה נידוי, מפני <strong>שכל המביא את הרבים לידי חילול השם צריך נידוי –</strong> כך אמר לו שמעון בן שטח לחוני המעגל<strong>.</strong><br><br><small>לקטע הזה מקבילה בירושלמי מועד קטן ג,א.<br><br>ב<strong>בבלי תענית</strong> כג,א אמרו: תנו רבנן: ...שלח לו שמעון בן שטח: אלמלא חוני אתה (רש"י: ואדם גדול אתה), גוזרני עליך נידוי. אילו שנים כשני אליהו, לא נמצא שם שמים מתחלל על ידיך?! (רש"י: בתמיהה, שאם אליהו היה נשבע: "חי ה' אם יהיה השנים האלה טל ומטר כי אם לפי דברי" (מלכים א,יז), ואתה נשבעת שאין אתה זז משם עד שירדו גשמים, נמצא שם שמים מתחלל על ידך. רש"א: מפני שאתה בא לידי שבועת שווא)<br><br>ב<strong>ספרא</strong> 'קדושים' פרשה ב נאמר: "ולא תישבעו בשמי לשקר וחיללת את שם אלוהיך" (ויקרא יט,יב) - מלמד ששבועת שווא חילול השם.<br>מכאן שהנשבע שבועת שווא או שקר גורם שיתחלל שם ה'.</small><br>
<strong>(תמן תנינן: שלח לו רבן גמליאל: אם מעכב אתה את הרבים, נמצאת מביא מבול לעולם</strong> (צריך לומר: <strong>נמצאת מכשילן לעתיד לבוא</strong>). <strong>לא נמצאת מעכב את הרבים מלעשות מצוה, וכל המעכב את הרבים מלעשות מצוה צריך נידוי.)</strong>
מקורו של הקטע המוסגר בירושלמי מועד קטן ג,א בסוגיה העוסקת בענין נידוי, והוא הועתק בטעות משם לכאן על ידי מגיה של כתב היד שלפנינו, ואין כאן מקומו.<br>
<strong>ואמר לו</strong> (חוני המעגל לשמעון בן שטח)<strong>: ואין הקב"ה מבטל גזירתו מפני גזירתו של צדיק?! –</strong> כשהקב"ה גוזר שלא ירדו גשמים, וצדיק גוזר שירדו גשמים, הקב"ה מבטל גזרתו ומקיים גזרתו של הצדיק. ואם כן, היה להקב"ה לבטל גזרתו מפני גזרתו של חוני המעגל, ולא היה חוני המעגל בא לידי שבועת שווא, ואין כאן חילול שם ה'.
<strong>אמר לו</strong> (שמעון בן שטח לחוני המעגל)<strong>: הן, הקב"ה מבטל גזירתו מפני גזירתו של צדיק, ואין הקב"ה מבטל גזירתו של צדיק מפני גזירתו של צדיק חברו –</strong> אם צדיק אחד גוזר שלא ירדו גשמים, וצדיק שני גוזר שירדו גשמים, אין הקב"ה מבטל גזרתו של הראשון ומקיים גזרתו של השני. ואם כן, אם היה צדיק אחד גוזר שלא ירדו גשמים, לא היה להקב"ה לבטל גזרתו של אותו צדיק מפני גזרתו של חוני המעגל, והיה חוני המעגל בא לידי שבועת שווא, ויש כאן חילול שם ה', ולכן צריך הוא נידוי<strong>.</strong><br><br><small>ב<strong>בבלי ברכות</strong> יט,א אמרו, שחוני המעגל היה צריך נידוי משום שהגיס דעתו כלפי שמים (רש"י תענית כג,א: שהטיח דברים 'לא כך שאלתי אלא כך', ומנדים על כבוד הרב).<br>הרי טעם נוסף משום מה חוני המעגל היה צריך נידוי.</small><br>• • •
(ג)  במשנה שנינו: <strong>אבל מה אעשה לך, ואתה מתחטא לפני המקום כבן שהוא מתחטא על אביו והוא עושה לו רצונו.</strong>
ולעיל נאמר: אמר לו (שמעון בן שטח לחוני המעגל): הקב"ה מבטל גזירתו מפני גזירתו של צדיק. מניין שהקב"ה מבטל גזרתו מפני גזרתו של צדיק ועושה לו רצונו? -<br>
ואומרים: <strong>רבי ברכיה</strong> (אמורא ארץ ישראלי בדור הרביעי) אמר בשם <strong>רבי אבא בר כהנא</strong> (אמורא ארץ ישראלי בדור השלישי) שאמר בשם <strong>רבי זעורה</strong> (רבי זירא, מגדולי אמוראי ארץ ישראל בדור השלישי) שאמר <strong>בשם רב יהודה</strong> (מגדולי אמוראי בבל בדור השני)<strong>, ואית דאמרין לה –</strong> ויש האומרים אותה (את המימרה) <strong>בשם רב חסדא</strong> (מגדולי אמוראי בבל בדור השני והשלישי)<strong>, ואית דאמרין לה –</strong> ויש האומרים אותה (את המימרה) <strong>בשם רב מתנה</strong> (אמורא בבלי בדור השני)<strong>:</strong> דורשים זאת מהכתוב: <strong>"ותגזר אומר ויקם לך"</strong> (איוב כב,כח) <strong>–</strong> כך אמר לאיוב אחד מרעיו: תגזור דבר ויתקיים, <strong>- מה תלמוד לומר "לך"? –</strong> מה באה המילה "לך" ללמדנו? - שלא זו בלבד שאם ה' אינו אומר דבר ואתה (הצדיק) אומר דבר - שלך (הדבר של הצדיק) קיים, שיקיים ה' מה שאמרת, <strong>אלא אפילו אנא אמר הכין ואת אמר הכין, דידך קיימא ודידי לא קיימא –</strong> אלא אפילו אני (ה') אומר כך (דבר), ואתה (הצדיק) אומר כך (היפוכו של דבר) - שלך (הדבר של הצדיק) קיים, ושלי (הדבר של ה') אינו קיים ('ויקם לך' - לך ולא לו), שיקיים ה' מה שאמרת, ויבטל מה שהוא אמר. ולכן, כשהקב"ה גוזר שלא ירדו גשמים, וצדיק גוזר שירדו גשמים - הקב"ה מבטל גזרתו ומקיים גזרתו של הצדיק ועושה לו רצונו<strong>.</strong>
ודורשים את המשך הכתוב: <strong>"ועל דרכיך נגה אור" - אמר רבי חייה בר בא</strong> (אמורא ארץ ישראלי בדור השלישי)<strong>:</strong> מה הוא 'אור' האמור בכתוב הזה? - <strong>זו ירידת גשמים –</strong> שעל ידי גזרתו של הצדיק ירדו גשמים ('אור' - גשם)<strong>.</strong> ומניין ש'אור' הוא גשם? - שנאמר (בתיאור נפלאות ה' בהורדת גשמים שאמר אליהוא): <strong>"אף ברי יטריח עב יפיץ ענן אורו"</strong> (איוב לז,יא) <strong>–</strong> ה' יטעין את הענן בשפעת מים, וישלח לכל עבר את הענן הטעון גשם. הרי ש'אור' הוא גשם<strong>.</strong><br><br><small><strong>'אור' - גשם</strong><br>ב<strong>בבלי תענית</strong> ז,ב אמרו: אמר רבי אמי: אין הגשמים נעצרים אלא בעוון גזל, שנאמר: "על כפיים כיסה אור" (איוב לו) - בעוון כפיים כיסה אור, ואין כפיים אלא חמס, שנאמר: "ומן החמס אשר בכפיהם" (יונה ג), ואין אור אלא מטר, שנאמר: "יפיץ ענן אורו" (איוב לז).<br>וב<strong>בראשית רבה</strong> כו,ז נאמר: אמר רבי יוחנן: כל אורה שנאמרה באליהוא (איוב לו,ל; לו,לב; לז,ג; לז,יא; לז,טו; לז,כא) אינה אלא ירידת גשמים.</small><br>
ודורשים באותו ענין גם את הכתובים הבאים: <strong>"כי השפילו ותאמר גוה"</strong> (איוב כב,כט) <strong>–</strong> כך אמר לאיוב אחד מרעיו: אלה שהושפלו - תגזור עליהם שיגבהו, <strong>- אני אמרתי להשפילן ואתה אמרת לגאותן –</strong> ה' אמר שלא ירדו גשמים, כדי להשפיל את ישראל (-'כי השפילו'), והצדיק אמר שירדו גשמים, כדי להרים ולהגביה את ישראל (-'ותאמר גוה'=גאוה)<strong>, דידך קיימא ודידי לא קיימא –</strong> שלך (של הצדיק) קיים, ושלי (של ה') אינו קיים<strong>.</strong>
<strong>"ושח עינים יושיע"</strong> (שם) <strong>–</strong> מי שעיניו שפלות מייסורים - דברך יושיע אותו, <strong>- אני אמרתי לשחות עיניהן ברעה ואתה אמרת להושיען –</strong> ה' אמר שלא ירדו גשמים, כדי שיהיו עיניהם של ישראל מושפלות בגלל הצרה הבאה עליהם (-'ושח עיניים'), והצדיק אמר שירדו גשמים, כדי להושיע את ישראל (-'יושיע')<strong>, דידך קיימא ודידי לא קיימא –</strong> שלך (של הצדיק) קיים, ושלי (של ה') אינו קיים<strong>.</strong><br>
<strong>"ימלט אי נקי"</strong> (איוב כב,ל) - <strong>אני אמרתי "ימלט אי נקי" –</strong> ה' אמר שיינצל מהצרה אם נקי מחטא ('אי'=אם (בארמית)), ולא יינצל מי שאינו נקי, <strong>ואתה אמרת יימלט אף על פי שאינו נקי –</strong> הצדיק אמר שיינצל מהצרה אף מי שאינו נקי מחטא ('אי'=אין. הצדיק הופך את מאמרו של ה' ממנו עצמו, בשל שני הפירושים השונים למילה 'אי'. כתוב "יְמַלֵּט", ודרשו כאילו כתוב "יִמָּלֵט")<strong>, דידך קיימא ודידי לא קיימא –</strong> שלך (של הצדיק) קיים, ושלי (של ה') אינו קיים<strong>.</strong>
<strong>"ונמלט בבור כפיך"</strong> (שם) - <strong>מהו "ונמלט בבור כפיך"? –</strong> מה פירוש המילים "בבור כפיך"? <strong>- בברירות כפיך –</strong> מי שאינו נקי יינצל מהצרה בזכות טוהר כפיך ונקיון ידיך (של הצדיק), <strong>- בזכות מצוות ומעשים טובים שהיו בידך מראשיתך –</strong> בזכות מצוות ומעשים טובים שעשית מילדותך ומנערותך. אם אדם זריז במצוות ובמעשים טובים, הדבר הזה מביאו שיהיה  נקי מכל חטא ומכל פשע, ואם עשה כן, הדבר הזה מביאו שיהיה טהור לפני הקב"ה ונקי כפיים ("זריזות מביאה לידי נקיות, נקיות מביאה לידי טהרה")<strong>.</strong><br><br><small>הכתובים האלה נאמרו על איוב שהיה צדיק, ונדרשו כאן על חוני המעגל.<br><br>ב<strong>בבלי תענית</strong> כג,א אמרו: שלחו לו בני לשכת הגזית (סנהדרין היושבים בלשכת הגזית שבהר הבית) לחוני המעגל: "ותגזור אומר ויקום לך" (איוב כב,כח) - אתה גזרת מלמטה, והקב"ה קיים אומרך מלמעלה; "ועל דרכיך נגה אור" - דור שהיה אפל (רש"י: מרוב צער, שלא ירדו גשמים) הארתו בתפילתך; "כי השפילו ותאמר גוה" (שם כט) - דור שהיה שפל הגבהתו בתפילתך, "ושח עיניים יושיע" - דור שהיו עיניו שחות הושעתו בתפילתך (רש"י: מן המיתה, שהבאת עליהם שובע), "ימלט אי נקי" (שם ל) - דור שהיה לא נקי מילטתו בתפילתך, "ונמלט בבור כפיך" - במעשה ידיך הברורים.<br><br>בני לשכת הגזית שיבחו את חוני המעגל, ודרשו עליו את שלושת הכתובים האלה בדרך דומה למה שדרשו בירושלמי כאן.<br><br><strong>צדיק גוזר והקב"ה מקיים</strong><br>ב<strong>בבלי מועד קטן</strong> טז,ב אמרו: "אמר אלוהי ישראל לי דיבר צור ישראל מושל באדם צדיק מושל יראת אלוהים" (שמואל ב כג), מאי קאמר? - אמר רבי אבהו: הכי קאמר: אמר אלוהי ישראל, לי דיבר צור ישראל, אני מושל באדם, ומי מושל בי? צדיק, שאני גוזר גזרה והוא מבטלה (רש"י: גזרה שגזר הקב"ה, שהוא מושל על בני אדם, צדיק מושל בו ומבטלה).<br><br><strong>בזכות מצוות ומעשים טובים...</strong><br>ב<strong>ירושלמי חגיגה</strong> ב,א אמרו: "ויי' ברך את אחרית איוב מראשיתו" (איוב מב,יב) - בזכות מצוות ומעשים טובים שהיה בידו מראשיתו.<br>וב<strong>רות רבה</strong> פרשה ו ו<strong>קהלת רבה</strong> פרשה ז נאמר: "ויי' ברך את אחרית איוב מראשיתו" (איוב מב,יב) - בזכות תשובה ומעשים טובים שהיו בידו מראשיתו.<br><br>הלשון "בזכות מצוות" וגו' האמורה כאן על איוב מקורה בדרשת הכתוב באיוב: "מראשיתו".</small><br>• • •
(ד)  במשנה שנינו: <strong>עליך הכתוב אומר: "ישמח אביך ואמך, ותגל יולדתך"</strong> (משלי כג,כה)<strong>. - מה תלמוד לומר "יולדתך"?</strong> – מה באה המילה "יולדתך" ללמדנו? והרי כבר נאמר 'אמך', ו'יולדתך' היא 'אמך'! (במסירה מהגניזה חסרות מילים אלו)
ואומרים: <strong>רבי מנא</strong> (השני, מגדולי אמוראי ארץ ישראל בדור החמישי) <strong>אמר:</strong> 'יולדתך' היא <strong>אומתך</strong> – עמך (שילד אותך, ואתה יליד העם), שגרם חוני המעגל שמחה לבני עמו<strong>.</strong><br><br><small>בירושלמי ברכות ט,ה ובמדרשי אגדה דרשו: 'אמך' (בפסוקים שונים) זו אומתך. לפי זה, 'אמך' (בפסוק האמור כאן) היא אומתך, ו'יולדתך' היא אמך.</small><br>
<strong>רבי יוסה בירבי בון</strong> (מגדולי אמוראי ארץ ישראל בדור החמישי) <strong>אמר:</strong> 'יולדתך' היא <strong>שעתך</strong> – זמנך, דורך (שילד אותך, ואתה יליד הדור), שגרם חוני המעגל שמחה לבני דורו<strong>.</strong><br>
<strong>ורבנן אמרי:</strong> – וחכמים אומרים: 'יולדתך' היא 'אמך', וכפל הכתוב הזה שמחה לאם, משום ש<strong>כשם שהוא</strong> (בן כסיל) <strong>מקללה</strong> (את אמו) <strong>בכפליים</strong> – שמצאנו שתי פעמים בכתובים להלן שבן כסיל גורם קללה לאמו<strong>, כך הוא</strong> (בן חכם) <strong>משמחה</strong> (את אמו) <strong>בכפליים</strong> – שמצאנו שתי פעמים בכתוב הזה שבן חכם גורם שמחה לאמו<strong>. ומניין שהוא מקללה בכפליים? -</strong> שנאמר: <strong>"כעס לאביו בן כסיל, וממר ליולדתו"</strong> (משלי יז,כה) – בן כסיל גורם מרירות לאמו יולדתו, הרי פעם אחת שבן כסיל גורם קללה לאמו<strong>,</strong> ונאמר: <strong>"בן חכם ישמח אב, ובן כסיל תוגת אמו"</strong> (משלי י,א) – בן כסיל גורם יגון וצער לאמו, הרי פעם שנייה שבן כסיל גורם קללה לאמו<strong>. מהו</strong> – מה פירוש המילים: <strong>"תוגת אמו"? - אמר רבי לודה</strong> (אמורא שאין זמנו ידוע)<strong>: לישן גימטריון הוא</strong> – לשון גימטרייה הוא, שהמילה 'תוגת' מתפרשת בדרך גימטרייה (המובן של 'גימטרייה' כאן: חילוף אותיות א"ת ב"ש) <strong>- אפרא בעייני אמיה</strong> – אפר בעיני אמו, ש'תוגת' היא 'אפרא' ב-א"ת ב"ש, והכוונה, שבן כסיל זורה אפר בעיניה של אמו, שמצער אותה<strong>. ומניין שהוא משמחה בכפליים? –</strong> שנאמר (על בן חכם): <strong>"ישמח אביך ואמך, ותגל יולדתך"</strong> – 'ישמח (אביך ו)אמך' - הרי פעם אחת שבן חכם גורם שמחה לאמו. 'ותגל יולדתך' - הרי פעם שנייה שבן חכם גורם שמחה לאמו. הרי 'ישמח אמך' כנגד 'תוגת אמו', 'ותגל יולדתך' כנגד 'וממר ליולדתו'<strong>.</strong><br>• • •
##### הלכה יא
(א)  <big><strong>משנה</strong></big><br><strong>היו מתענין</strong> – על הגשמים, <strong>וירדו להן גשמים</strong> – ביום התענית עצמו, <strong>קודם להנץ החמה, לא ישלימו</strong> – את התענית, שעדיין לא חלה עליהם התענית כשירדו הגשמים<strong>;</strong> ואם ירדו להם גשמים <strong>אחר הנץ החמה, ישלימו</strong> – את התענית, ששם התענית חל בהנץ החמה, שהוא תחילת היום<strong>. רבי אליעזר</strong> (בן הורקנוס, תנא בדור השני) <strong>אומר:</strong> אם ירדו להם גשמים <strong>קודם לחצות</strong> – לפני חצות היום<strong>, לא ישלימו</strong> – את התענית, שעדיין לא חלה עליהם התענית כשירדו הגשמים<strong>;</strong> ואם ירדו להם גשמים <strong>לאחר חצות</strong> היום<strong>, ישלימו</strong> – את התענית, שאין שם התענית חל אלא בחצות היום<strong>.</strong><br><br><small>ב<strong>מדרש תנחומא</strong> (בובר) פרשת 'וירא' סימן טז נאמר: ילמדנו רבנו, בית דין שגזרו תענית על הציבור שירדו גשמים, וירדו בו ביום, מהו שישלימו? - כך שנו רבותינו: היו מתענים וירדו גשמים קודם הנץ החמה - לא ישלימו, לאחר הנץ החמה - ישלימו, דברי רבי מאיר. ורבי יהודה אומר: קודם חצות - לא ישלימו, לאחר חצות - ישלימו.</small><br>• • •<br><big><strong>משנה</strong></big><br>מביאים מעשה לראיה לדעת רבי אליעזר, שאמר, שאם ירדו להם גשמים קודם חצות, לא ישלימו.
<strong>מעשה שגזרו תענית</strong> – על הגשמים, <strong>בלוד</strong> (עירו של רבי אליעזר)<strong>, וירדו להן גשמים קודם לחצות</strong> – ביום התענית<strong>. אמר להן רבי טרפון</strong> – שהיה יושב בלוד<strong>: צאו ואכלו ושתו ועשו יום טוב</strong> – ולא ישלימו את התענית<strong>. ויצאו ואכלו ושתו ועשו יום טוב, ובאו בין הערבים</strong> (לפני שקיעת השמש, בסוף היום) – לבית הכנסת, <strong>וקראו הלל הגדולה</strong> – כדי להודות ולהלל לה' על החסד שעשה להם, שהוריד להם גשמים קודם לחצות ביום התענית, ועדיין לא חלה עליהם התענית<strong>.</strong><br><br><small>המילה 'הלל' משמשת בירושלמי בלשון נקבה: 'הלל הגדולה'.<br><br>ב<strong>בבלי תענית</strong> כה,ב אמרו: מעשה וגזרו תענית בלוד כו'. ולימרו הלל הגדול מעיקרא? - אביי ורבא דאמרי תרווייהו: אין אומרים הלל הגדול אלא בנפש שבעה ובכרס מלאה ('אכלו ושתו... וקראו הלל הגדול').<br><br>אפשר ללמוד זאת מהמקרא האמור בימי יואל, שלא ירדו להם גשמים, ונעשה להם נס וירדו להם גשמים: "ויורד לכם גשם... ואכלתם אכול ושבוע והיללתם את שם ה' אשר עשה עימכם להפליא" (יואל ב,כג-כו). מכאן, שאוכלים (-'ואכלתם') ואחר אומרים הלל הגדול (-'והיללתם').</small><br>• • •
(ב)  <big><strong>תלמוד</strong></big><br>במשנה שנינו: <strong>היו מתענין וירדו להן גשמים קודם להנץ החמה, לא ישלימו.</strong> מה הטעם? -
ואומרים: <strong>שנאמר: "והיה טרם יקראו ואני אענה"</strong> (ישעיהו סה,כד) – לפני שיקראו אל ה' בתפילה, ה' יענה להם, וזהו קודם הנץ חמה, שהוא לפני שהתפללו (הנץ החמה הוא תחילת זמן תפילת שחרית). ו'ענייה' משמעה עשיית בקשתם מיד, ולכן לא ישלימו תעניתם, כי כבר נעשתה בקשתם<strong>.</strong><br>
ועוד שנינו: <strong>לאחר הנץ החמה ישלימו.</strong> מה הטעם? -
ואומרים: שנאמר: <strong>"עוד הם מדברים ואני אשמע"</strong> (שם) – בשעה שהם מדברים אל ה' בתפילה, ועדיין לא סיימו את תפילתם, ה' ישמע להם, וזהו לאחר הנץ חמה, שהוא בשעה שהם מתפללים. ו'שמיעה' אין משמעה עשיית בקשתם מיד אלא לאחר זמן, ולכן ישלימו תעניתם, כי עוד לא נעשתה בקשתם<strong>.</strong><br>
ושואלים: <strong>או חלף</strong> (או חילוף)<strong>?</strong> – אולי הפך הדברים שנאמרו, ש'שמיעה' משמעה עשיית בקשתם מיד, ו'ענייה' אין משמעה עשיית בקשתם מיד אלא לאחר זמן. ואם כן, אם ירדו להם גשמים קודם הנץ החמה (-'והיה טרם יקראו'), ישלימו תעניתם, כי עוד לא נעשתה בקשתם, ואם ירדו להם גשמים לאחר הנץ החמה (-'עוד הם מדברים'), לא ישלימו תעניתם, כי כבר נעשתה בקשתם.
ומשיבים: <strong>אמר רבי תנחומא</strong> (בר אבא, אמורא ארץ ישראלי בדור החמישי) <strong>ותני כן</strong> – ו(גם) שנוי (בברייתא) כך (כמו שאמר רבי תנחומא)<strong>: אין ענייה אלא סמך</strong> (סמוך) <strong>לקריאה, ואין קריאה אלא סמך</strong> (סמוך) <strong>לענייה</strong> – קריאה וענייה סמוכות זו לזו, ותכף לקריאה ענייה. מכאן ש'ענייה' משמעה עשיית בקשתם מיד, סמוך לקריאה ולבקשה, וממילא, 'שמיעה' משמעה עשיית בקשתם לאחר זמן. הרי שאין לך לומר כלשון אחרון אלא כלשון ראשון<strong>.</strong><br><br><small>לשאלה ותשובה מעין אלו השוה ירושלמי עירובין ד,א.<br><br>הפסוק "והיה טרם יקראו ואני אענה, עוד הם מדברים ואני אשמע" נזכר לעיל ב,ב בברכת שבע מעין שמונה עשרה.</small><br>
ומספרים בענין השלמת תענית: <strong>ביומוי דרבי יודן</strong> (אמורא ארץ ישראלי בדור הרביעי, רבו של רבי מנא) <strong>גזרין</strong> (במסירה מהגניזה: עבדן) <strong>תעני</strong> – בימיו של רבי יודן גזרו (עשו) תענית (על עצירת גשמים)<strong>, ונחת מיטרא ברומשא</strong> – וירד גשם בערב (בלילה שלפני יום התענית)<strong>. סלק רבי מנא</strong> (השני, מגדולי אמוראי ארץ ישראל בדור החמישי) <strong>לגביה</strong> – עלה רבי מנא אצלו (אצל רבי יודן)<strong>, אמר ליה</strong> – אמר לו (רבי מנא לרבי יודן)<strong>: בגין דאנא צהי, מהו דנישתי?</strong> – בגלל שאני צמא, מהו שאשתה? (מה הוא הדין, האם מותר לשתות?) שהרי שנינו, שאם ירדו גשמים קודם הנץ החמה, לא ישלימו את התענית. <strong>אמר ליה</strong> – אמר לו (רבי יודן לרבי מנא)<strong>: אוריך</strong> – המתן (ואל תשתה)<strong>, שמא ימלכו להשלים</strong> – שמא יעיינו בית דין בדבר ויגזרו להשלים את התענית, אף על פי שמצד הדין אין משלימים, וכל עוד לא נמלכו, אין מפסיקים את התענית<strong>.</strong><br><br><small>מעין השאלה ששאל רבי מנא כאן, נשאל הוא עצמו פעמיים.<br>ב<strong>ירושלמי פסחים</strong> י,א סיפרו: רבי יודן נשייא סחה (רחץ) וצהא (בערב פסח סמוך למנחה). שאל לרבי מנא: בגין דאנא צהי, מהו נישתי? אמר ליה: תני רבי חייה: אסור לאדם לטעום כלום עד שתחשך.<br>וב<strong>ירושלמי יומא</strong> ו,ד סיפרו: רבי מנא סלק למבקרה לרבי חגיי (אמורא ארץ ישראלי בדור השלישי והרביעי) דהוה תשיש (ביום הכיפורים). אמר ליה: צהינא. אמר ליה: שתה. שבקיה ונחת ליה. בתר שעה סלק לגביה, אמר ליה: מה עבדת ההיא צהיותך? אמר ליה: כד שרית לי, אזלת לה.<br>• • •<br>לקטע הבא מקבילה בירושלמי נדרים ח,א.</small>
(ג)  אומרים: <strong>רבי אחא</strong> (אמורא ארץ ישראלי בדור הרביעי) אמר בשם <strong>רבי אבהו</strong> (אמורא ארץ ישראלי בדור השלישי) שאמר <strong>בשם רבי יוסי בר חנינה</strong> (אמורא ארץ ישראלי בדור השני)<strong>: אסור</strong> לאדם <strong>להתענות עד שש שעות בשבת</strong> – אסור לאדם להתענות עד חצות היום בשבת, שאם התענה עד חצות היום, כאילו התענה כל היום כולו, והרי אסור להתענות בשבת<strong>.</strong> ומביאים ראיה לדין הזה מדברי רבי אליעזר במשנה: <strong>אמר רבי יוסי בירבי בון: מתניתא אמרה כן:</strong> – המשנה אמרה כך (המשנה מסייעת לאמורא)<strong>:</strong> היו מתענים וירדו להם גשמים <strong>קודם לחצות</strong> היום, <strong>לא ישלימו</strong> את התענית, והטעם הוא: <strong>עד כדון צפרא</strong> הוא – עד עתה (עדיין) בוקר הוא, ולא חלה התענית<strong>;</strong> ואם ירדו גשמים <strong>לאחר חצות</strong> היום, <strong>ישלימו</strong> את התענית, והטעם הוא: <strong>כבר עבר רובו של יום בקדושה</strong> – כבר עבר רוב היום בקדושה של תענית, וחלה התענית. וכמו כן, אם התענה לאחר חצות היום בשבת, חלה התענית, ולכן אסור להתענות עד חצות היום בשבת, אבל פחות מכן מותר להתענות. נקטו כאן לשון 'קדושה', על שם האיסורים החלים ביום התענית, כמו שנאמר: 'קדשו צום' (יואל א,יד; ב,טו)<strong>.</strong><br><br><small><strong>כבר עבר רובו של יום בקדושה</strong><br>ב<strong>משנה ראש השנה</strong> ד,ד נאמר: התקינו שלא יהיו מקבלים אלא עד המנחה, ואם באו עדים מן המנחה ולמעלה, נוהגים אותו היום קודש ולמחר קודש.<br>וב<strong>ירושלמי שם</strong> נאמר: רבי אדא דקיסרין בשם רבי יוחנן: כבר עבר רובו של יום בקדושה (אם לא באו עדים עד המנחה, אף על פי שאין מקדשים את היום כראש השנה, ואף אם באו עדים מן המנחה ולמעלה, בכל זאת יש לנהוג אותו היום קודש עד סופו, ואין מזלזלים בו, לפי שכבר עבר רובו של יום בקדושה).<br><br>הרי שלפי הירושלמי כאן, עבר רובו של יום לאחר חצות היום, שהוא משש שעות, ואילו לפי הירושלמי שם, עבר רובו של יום מן המנחה ולמעלה, שהוא מתשע שעות ומחצה.<br><br>אפשר שנחלקו במהותו של רוב, שלפי הירושלמי כאן, אין צריכים אנו רוב הניכר ('רובא דמנכר'), ואילו לפי הירושלמי שם, צריכים אנו רוב הניכר.<br>ועוד יש לומר, שכאן הקדושה שנוהגים באותו היום היא קדושת ודאי, ולכן אם נהגו בקדושה עד חצות היום, שירדו גשמים לאחר חצות היום, ישלימו את היום בקדושה, ואילו שם הקדושה שנוהגים באותו היום היא קדושת ספק, שמא יבואו עדים, ולכן רק אם נהגו בקדושה עד המנחה, שבאו עדים מן המנחה ולמעלה, ישלימו את היום בקדושה.</small><br>• • •
(ד)  מספרים על תנא, שבזכותו ירדו גשמים ולא התענו:
<strong>רבן יוחנן בן זכיי</strong> (גדול החכמים בדור הראשון לתנאים, היה לפני חורבן הבית ולאחריו)<strong>, כד הוה בעי ייחות מיטרא</strong> – כשהיה רוצה שירד גשם (ולא יתענו)<strong>, הוה אמר לספריה</strong> – היה אומר לספר (הגוזז שערות ומגלח) שלו<strong>: קום לך קומי היכלא,</strong> (במסירה מהגניזה נוסף: ואמור) – עמוד לך לפני (כנגד) ההיכל (בבית המקדש, לבקש על הגשם שירד), ואמור: <strong>בגין דרבי בעי מספרא ולית בחייליה מצטער</strong> – (ירד גשם) בגלל שרבי (רבן יוחנן בן זכאי) רוצה להסתפר (ביום התענית) ואין בכוחו להצטער. שכן, אם לא ירדו גשמים, לא יוכל להסתפר ביום התענית, שבשלוש תעניות שניות ובשבע תעניות אחרונות של גשמים אסורים בתספורת (ראה תוספתא תעניות ב,ה)<strong>. מיד הוה מטרא נחית</strong> – מיד (כשהיה אומר לספר כך) היה גשם יורד (ולא התענו)<strong>.</strong><br>
ועוד מספרים על אמורא, שבזכותו ירדו גשמים ולא התענו:
<strong>רב אדא בר אחווה</strong> (רב אדא בר אהבה, אמורא בבלי בדור הראשון והשני)<strong>, כד הוה בעי ייחות</strong> (במסירה מהגניזה: דיחות) <strong>מיטרא</strong> – כשהיה רוצה שירד גשם<strong>, הוה שלח</strong> (במסירה מהגניזה: שלף) <strong>מסאניה</strong> – היה פושט (חולץ) נעלו (האחת, ומיד היה יורד גשם ולא התענו)<strong>.</strong> ו<strong>כד הוה שלח</strong> (שלף) <strong>תריהון</strong> – וכשהיה פושט (חולץ) שתיהן (שתי נעליו, כלומר, כשהיה חולץ נעלו השנייה)<strong>, הוה עלמא טייף</strong> – היה העולם מוצף (מים מרוב גשמים). בשלוש תעניות שניות ובשבע תעניות אחרונות של גשמים אסורים בנעילת הסנדל, ולכן חלץ נעליו<strong>.</strong><br><br><small>ב<strong>בבלי תענית</strong> כד,ב סיפרו: רב יהודה (מגדולי אמוראי בבל בדור השני)... אמר: מכלל שיש רעב בעולם. אמר לשמשו: חלוץ לי מנעלי (משום עינוי). חלץ לו מנעל אחד, וירד גשם. כשהגיע לחלוץ את השני, בא אליהו, נראה לו ואמר לו: אילו אתה חולץ את השני, אתה מחריב את העולם (מרוב גשמים).<br><br>המסופר בבבלי על רב יהודה הוא מעין המסופר בירושלמי כאן על רב אדא בר אהבה.</small><br>• • •<br>ועוד מספרים על זכותו של האמורא רב אדא בר אהבה (תלמידו של רב):
<strong>מפלתא הוויין תמן</strong> – מפולות (בתים שנפלו) היו שם (בבבל)<strong>, והוה רב מיתב חד מן תלמידיה בביתא עד דהוון מפנין ביתא</strong> – והיה רב (אמורא בבלי בדור הראשון, מגדולי האמוראים) מושיב אחד מתלמידיו בבית (שהיה עומד ליפול) עד שהיו מפנים את הבית (שבזכותו של אותו תלמיד לא היה הבית נופל כשהיה יושב שם)<strong>, וכיון דהוה נפק מן בייתא הווה בייתא רבע</strong> – וכיון שהיה (התלמיד) יוצא מן הבית (כשכילו לפנות את הבית), היה הבית נופל<strong>. ואית דאמרין</strong> – ויש האומרים<strong>: רב אדא בר אחווה הוה</strong> – רב אדא בר אהבה היה (אותו תלמיד שהושיב רב בבית, ובזכותו לא נפל הבית)<strong>.</strong><br>
ואומרים: <strong>שלחו חכמים ואמרו לו</strong> (לרב אדא בר אהבה)<strong>: מה מעשים טובים יש בידך</strong> (שבזכותם נעשו לך הניסים הללו)<strong>? - אמר להן: מימיי</strong> (מעודי, מעולם) <strong>לא קדמני אדם לבית הכנסת</strong> – הקדים לבוא לבית הכנסת לפני כל אדם<strong>, ולא הינחתי אדם בבית הכנסת ויצאתי לי</strong> – איחר לצאת מבית הכנסת אחרי כל אדם<strong>, ולא הילכתי ארבע אמות בלא תורה</strong> – שהיה לומד בכל עת<strong>, ולא הזכרתי דברי תורה במקום מטונף</strong> (מלוכלך)<strong>, ולא היצעתי</strong> את המיטה <strong>וישנתי שינת קבע</strong> – שכיון שלא ערך את המיטה לשינה, לא ישן שינת קבע אלא שינת ארעי, כדי לקום מיד ולעסוק בתורה<strong>, ולא צעדתי בין החבירים</strong> – כשהיה מהלך בדרך עם חבריו, לא הלך באמצע וחבריו בימינו ובשמאלו, אלא הלך בצד חבריו, משום שלא רצה להתכבד בחבריו<strong>, ולא כיניתי שם לחבירי</strong> – לא קרא לחברו בכינוי<strong>, ולא שמחתי בתקלת חבירי</strong> – לא שמח בכשלונו של חברו<strong>, ולא באת</strong> (באה) <strong>קללת חבירי על מיטתי</strong> – כשציערו חברו והכעיסו, לא עלה על מיטתו באותו לילה מתוך כעס על חברו, אלא מחל לחברו שציערו<strong>, ולא הילכתי בשוק אצל מי שהוא חייב לי</strong> – כדי שלא לצער את מי שהוא חייב לו ממון, שיחשוב שבא אצלו לתבוע ממנו את חובו<strong>, מימיי לא הקפדתי בתוך ביתי</strong> – מעולם לא כעס על בני ביתו<strong>,</strong> כדי <strong>לקיים מה שנאמר: "אתהלך בתם לבבי בקרב ביתי"</strong> (תהילים קא,ב) – בהנהגותי בתוך ביתי אני נוהג בתום לבב<strong>.</strong><br><br><small>ב<strong>בבלי תענית</strong> כ,ב סיפרו: כותל רעוע היה בנהרדעא, שלא היו רב ושמואל עוברים תחתיו (לקצר את הדרך), אף על פי שעמד במקומו שלוש עשרה שנים. יום אחד נזדמן רב אדא בר אהבה לשם, אמר לו שמואל לרב: יבוא מר ונקיף (כמו שנהגנו עד עכשיו). אמר לו: איני צריך עכשיו, שהרי יש רב אדא בר אהבה עימנו, שזכותו מרובה (ותגן עלינו שלא ייפול הכותל), ואיני מתיירא.<br>רב הונא היה לו יין בבית רעוע, וביקש לפנותו (לפנות את הבית ולהוציא משם את היין). משך את רב אדא בר אהבה בדברי הלכה שם עד שפינהו. לאחר שיצא, נפל הבית.<br>מה היו מעשיו של רב אדא בר אהבה? - כי הא דאתמר: שאלו תלמידיו את רב אדא בר אהבה: במה הארכת ימים? - אמר להם: מימי לא הקפדתי בתוך ביתי, ולא צעדתי בפני (לפני) מי שגדול ממני, ולא הרהרתי (בדברי תורה) במבואות המטונפות, ולא הלכתי ארבע אמות בלא תורה ובלא תפילין, ולא ישנתי בבית המדרש לא שינת קבע ולא שינת ארעי, ולא ששתי (שמחתי) בתקלת חברי, ולא קראתי לחברי בחניכתי (שם שכיניתיו אני בו), ואמרי לה: בחניכתו (שם שכינוהו בו אחרים).<br><br>המסופר בבבלי על רב אדא בר אהבה הוא מעין המסופר עליו בירושלמי כאן.<br><br>וב<strong>בבלי סוכה</strong> כח,א אמרו: אמרו עליו על רבן יוחנן בן זכאי: מימיו לא שח שיחת חולין, ולא הלך ארבע אמות בלא תורה (רש"י: שהיה הולך ושונה תמיד) ובלא תפילין, ולא ישן בבית המדרש לא שינת קבע ולא שינת עראי, ולא קדמו אדם בבית המדרש, ולא הניח אדם בבית המדרש ויצא (שיצא אחרון), ולא הרהר (בדברי תורה) במבואות המטונפות, ולא מצאו אדם יושב ודומם אלא יושב ושונה, ולא פתח אדם דלת לתלמידיו אלא הוא בעצמו, ולא אמר דבר שלא שמע מפי רבו לעולם, ולא אמר: "הגיעה עת לעמוד מבית המדרש", חוץ מערבי פסחים (בשביל תינוקות כדי שלא יישנו) וערבי יום הכיפורים (כדי שיאכילו את בניהם).<br><br>רבן יוחנן בן זכאי ורב אדא בר אהבה עשו אותם מעשים טובים, ובזכותם ירדו להם גשמים כמסופר עליהם בירושלמי כאן. משום כך סיפרו כאן על רב אדא בר אהבה לאחר שסיפרו על רבן יוחנן בן זכאי.<br><br><strong>לא הזכרתי דברי תורה במקום מטונף</strong><br>ב<strong>ירושלמי סנהדרין</strong> י,א אמרו: "כי דבר יי' בזה" - זה שהוא מזכיר דברי תורה במקום מטונף. כהדא: רבי אילא וחברייא הוון יתיבין קומי פונדקיה ברמשא. אמרין: מהו מימר מילא דאורייא? אמרין: מכיון דאילו הוה איממא הוינן חמיי מה קומינון, ברם כדון אסיר.<br><br><strong>לא צעדתי בין החברים</strong><br>ב<strong>בבלי יומא</strong> לז,א אמרו: תניא: שלושה שהיו מהלכים בדרך - הרב באמצע, גדול בימינו, וקטן בשמאלו.<br>וב<strong>ירושלמי ברכות</strong> ה,ד אמרו: ממצעים את החבר (שלושה שהיו מהלכים בדרך - החבר באמצע, והשניים שאינם חברים בימינו ובשמאלו).<br><br><strong>לא באת קללת חברי על מיטתי</strong><br>ב<strong>בבלי מגילה</strong> כח,א אמרו: לא עלתה על מיטתי קללת חברי - כגון מר זוטרא, כשהיה עולה על מיטתו, אמר: יהא מחול לכל מי שציערני.<br><br><strong>לא הילכתי בשוק אצל מי שהוא חייב לי</strong><br>ב<strong>מכילתא דרבי ישמעאל</strong> 'משפטים' מסכתא דכספא פרשה יט נאמר: "אם כסף תלוה את העני עימך, לא תהיה לו כנושה" (שמות כב) - לעני שעימך לא תהיה לו כנושה, אבל היה לעשיר כנושה. "לא תהיה לו כנושה" - שלא תיראה לו בכל זמן.<br>וב<strong>בבלי בבא מציעא</strong> עה,ב אמרו: רב דימי אמר: מניין לנושה בחברו מנה, ויודע שאין לו, שאסור לעבור לפניו? - תלמוד לומר: "לא תהיה לו כנושה" (שמות כב) (רש"י: לא תיראה בעיניו כנושה בו, שיראה ויבוש).<br><br>אפשר שרב אדא בר אהבה לא עבר לפני מי שחייב לו אפילו היה עשיר ויודע שיש לו.</small><br>• • •
(ה)  <big><strong>תלמוד</strong></big><br><small>לקטעים הבאים מקבילה בירושלמי פסחים ה,ז.</small><br>
במשנה מסופר, שקראו הלל הגדול.
ושואלים: <strong>אי זו היא הלל הגדולה? -</strong>
ומשיבים: אמר <strong>רבי פרנך</strong> (אמורא ארץ ישראלי בדור השלישי) <strong>בשם רבי חנינה</strong> (בר חמא, אמורא ארץ ישראלי בדור הראשון)<strong>: "הודו לאלהי האלהים כי לעולם חסדו, הודו לאדוני האדונים כי לעולם חסדו"</strong> (תהילים קלו,ב-ג) <strong>–</strong> הלל הגדול הוא מזמור קלו בתהילים, הפותח בפסוקים אלה (וכן הוא בתוספתא)<strong>.</strong>
ומוסיפים: <strong>אמר רבי יוחנן</strong> (גדול אמוראי ארץ ישראלי בדור השני)<strong>: ובלבד "שעומדים</strong> (צריך לומר: <strong>מ"שעומדים</strong> (כך הוא במסירה מהגניזה ובמקבילה בירושלמי פסחים)) <strong>בבית יי'"</strong> (תהילים קלה,ב) <strong>–</strong> ובלבד שיתחילו לומר ממזמור קלה בתהילים, הפותח במילים אלו, שהלל הגדול הוא שני המזמורים קלה-קלו<strong>.</strong><br><br><small>מזמור קלו הוא הודיה לה' על תשועה שנושעו ישראל מצריהם והורמו משפלותם, ובו מסופר על גבורות ה'. מזמור קלה הוא הלל וברכה לה', ובו מסופר על נפלאות ה'. שני המזמורים מקבילים זה לזה ברוב עניניהם.</small><br>
ושואלים: <strong>ולמה באילין תרתין פרשתא</strong> (במסירה מהגניזה: פרשיתא)<strong>? –</strong> ומדוע באלו שתי הפרשיות? (מדוע בחרו בשני הפרקים האלה לאומרם על הגשמים שירדו?)
ומשיבים: אמר <strong>רבי זעורא</strong> (רבי זירא, מגדולי אמוראי ארץ ישראל בדור השלישי) בשם <strong>רבי אבהו</strong> (אמורא ארץ ישראלי בדור השלישי) שאמר <strong>בשם רבי שמואל בר נחמן</strong> (אמורא ארץ ישראלי בדור השני והשלישי)<strong>: מפני שירידת גשמים כלולה בהן –</strong> מפני שיש בשני הפרקים האלה הזכרת נפלאות ה' בהורדת הגשמים (כמבואר בסמוך)<strong>.</strong><br>
ואומרים: <strong>על דעתיה דרבי יוחנן ניחא –</strong> לדעתו של רבי יוחנן נוח<strong>, דכתיב –</strong> שכתוב<strong>: "מעלה נשיאים</strong> (עננים) <strong>מקצה הארץ, ברקים למטר עשה, מוצא</strong> (מוציא) <strong>רוח מאוצרותיו"</strong> (תהילים קלה,ז) <strong>–</strong> בכתוב זה נזכר המטר. דברי רבי שמואל בר נחמן מובנים לדעתו של רבי יוחנן, שאמר, שיש לומר בהלל הגדול גם מזמור קלה, שהרי בו נזכרה ירידת גשמים<strong>.</strong> ושואלים: <strong>וכרבי חנינה מה? –</strong> אבל דברי רבי שמואל בר נחמן קשים לדעתו של רבי חנינא, שאמר, שיש לומר בהלל הגדול מזמור קלו בלבד, שהרי בו לא נזכרה ירידת גשמים. ובכן, מה הטעם לרבי חנינא שבחרו בפרק זה בלבד לאומרו על הגשמים שירדו? <strong>-</strong> ומשיבים: <strong>בגין דכתיב –</strong> בגלל שכתוב<strong>: "נותן לחם לכל בשר כי לעולם חסדו"</strong> (תהילים קלו,כה) <strong>–</strong> מכיון שכתוב בפרק הזה שה' ממציא לכל הבריות את מזונותיהם, לכן, לדעתו של רבי חנינא, יש לומר בהלל הגדול מזמור זה בלבד, שהרי המזונות תלויים בירידת הגשמים (השוה בבלי תענית ב,ב: גשמים היינו פרנסה), ונמצא שכתוב זה רומז לנפלאות ה' בירידת גשמים<strong>.</strong><br><br><small>במזמור קלה כלולה ירידת גשמים בפירוש, ואילו במזמור קלו כלולה ירידת גשמים ברמז. לדעתו של רבי יוחנן, צריך להזכיר ירידת גשמים בפירוש, ולכן יש לומר גם מזמור קלה, ואילו לדעתו של רבי חנינא, די להזכיר ירידת גשמים ברמז, ולכן יש לומר מזמור קלו בלבד.</small><br>• • •<br>מביאים דעת אמוראים אחרים בענין הלל הגדול:
<strong>רבי בא</strong> (רבי אבא, אמורא בדור השלישי) <strong>ורבי סימון</strong> (רבי שמעון בן פזי, אמורא ארץ ישראלי בדור השני והשלישי, תלמידו של רבי יהושע בן לוי) <strong>תריהון אמרין –</strong> שניהם אמרו<strong>: הדא דידן –</strong> זו שלנו (הלל הגדולה היא ההלל שלנו, שאנו אומרים בימים שקוראים את ההלל, והם המזמורים קיג-קיח)<strong>.</strong> וכן <strong>רבי יהושע בן לוי</strong> (אמורא ארץ ישראלי בדור הראשון) <strong>אמר: הדא דידן –</strong> זו שלנו<strong>.</strong> וכן <strong>בר קפרא</strong> (בדור המעבר שבין התנאים לאמוראים) <strong>אמר: הדא דידן –</strong> זו שלנו. ארבעת האמוראים האלה חלוקים על רבי חנינא ורבי יוחנן<strong>.</strong><br>
ואומרים: <strong>בר קפרא כדעתיה –</strong> כדעתו (הולך לשיטתו)<strong>, דתנינן תמן –</strong> ששנינו (משנה) שם (במסכת אחרת)<strong>: מימיה של כת השלישית לא הגיעה ל"אהבתי כי ישמע יי'"</strong> (תהילים קטז,א)<strong>, מפני שעמה ממועטין</strong> (משנה פסחים ה,ז) <strong>–</strong> בשחיטת הפסחים בעזרה נחלק הציבור לשלוש כיתות, ששחטו את פסחיהן בזו אחר זו, וכל אותו זמן שהיו שוחטים את הפסחים, קראו את ההלל. ואם גמרו לקרוא את ההלל, ועדיין לא גמרו לשחוט את הפסחים, כגון שהיו פסחי הכת מרובים, חזרו לקרוא את ההלל פעם שנייה. ומעולם לא אירע לכת שלישית, שיגיעו בהלל למזמור "אהבתי", אפילו בפעם הראשונה, שהיו מזדרזים כולם להיכנס עם שתי הכיתות הראשונות, ולא נשארו לכת שלישית אלא מועטים בלבד. ועל כך <strong>תני בר קפרא –</strong> שנה בר קפרא (ברייתא)<strong>: זו היא הלל הגדולה –</strong> מזמורי ההלל שקראו בשחיטת הפסחים של כת שלישית הוא הלל הגדול. הרי שהלל הגדול הוא המזמורים קיג-קטו של ההלל שלנו. וזהו שאמר בר קפרא, שהלל הגדול הוא ההלל שלנו. <strong>פירוש אחר</strong>: המזמור "אהבתי" הוא הלל הגדול. הרי שהלל הגדול הוא המזמור קטז. וזהו שאמר בר קפרא, שהלל הגדול הוא ההלל שלנו<strong>.</strong><br><br><small>מזמור קטז הם דבריו של מי שהיה נתון בצרה וזעק אל ה' שיושיענו וה' ריחם עליו והושיעו. לכן ראוי מזמור זה להיאמר כשענה ה' בעת צרה של עצירת גשמים והוריד גשמים ביום התענית.<br><br>נמצא שיש שתי שיטות בדברי האמוראים שאמרו: "הדא דידן". לדעת בר קפרא, הלל הגדול הוא המזמורים קיג-קטו של ההלל שלנו, או המזמור קטז של ההלל שלנו, ולדעת האמוראים האחרים, הלל הגדול הוא המזמורים קיג-קיח של ההלל שלנו.<br>אבל אפשר שגם דעת האמוראים האחרים כדעת בר קפרא.<br><br>ב<strong>תוספתא תעניות</strong> ב,יז שנו: אי זהו הלל הגדול? - "הודו לאלוהי האלוהים, הודו לאדוני האדונים" וגו' (תהילים קלו).<br>בכמה נוסחאות של המשנה נוספה ברייתא זו שבתוספתא בסופה של המשנה.<br><br><strong>תהילים קלד</strong>:<br>(א) שיר המעלות, הנה ברכו את ה' כל עבדי ה' העומדים בבית ה' בלילות...<br><br><strong>תהילים קלה</strong>:<br>(א) הללו יה הללו את שם ה', הללו עבדי ה'.<br>(ב) שעומדים בבית ה', בחצרות בית אלוהינו.<br>(ג) הללו יה כי טוב ה', זמרו לשמו כי נעים.<br>(ד) כי יעקב בחר לו יה, ישראל לסגולתו...<br>(ז) מעלה נשיאים מקצה הארץ, ברקים למטר עשה, מוצא רוח מאוצרותיו...<br><br><strong>תהילים קלו</strong>:<br>(א) הודו לה' כי טוב, כי לעולם חסדו.<br>(ב) הודו לאלוהי האלוהים, כי לעולם חסדו.<br>(ג) הודו לאדוני האדונים, כי לעולם חסדו...<br>(כה) נותן לחם לכל בשר, כי לעולם חסדו...<br><br><strong>תהילים קלז</strong>:<br>(א) על נהרות בבל שם ישבנו גם בכינו, בזוכרנו את ציון...<br><br>ב<strong>בבלי פסחים</strong> קיח,א אמרו: תנו רבנן: כוס רביעי (בליל פסח) גומר עליו את ההלל (שהתחיל בו לפני הסעודה) ואומר הלל הגדול, דברי רבי טרפון.<br>מהיכן הלל הגדול? - אמר רב יהודה: מ"הודו" (תהילים קלו) עד (ולא 'עד' בכלל) "על נהרות בבל" (תהילים קלז). רבי יוחנן אמר: מ"שיר המעלות" (תהילים קלד) עד "על נהרות בבל". רב אחא בר יעקב אמר: מ"כי יעקב בחר לו יה" (תהילים קלה) עד "על נהרות בבל".<br>ולמה נקרא שמו הלל הגדול? - אמר רבי יוחנן: מפני שהקב"ה יושב ברומו של עולם, ומחלק מזונות לכל ברייה (רש"י: שכתוב בו "הודו לאל השמים" "נותן לחם לכל בשר", וזהו דבר גדול).<br><br>לפי רב יהודה, הלל הגדול הוא המזמור קלו. לפי רבי יוחנן, הלל הגדול הוא שלושת המזמורים קלד-קלו. ולפי רב אחא בר יעקב, הלל הגדול הוא שני המזמורים קלה-קלו.<br>דעת רבי יוחנן בבבלי בענין הלל הגדול אינה כדעתו בירושלמי כאן. ואפשר שלדעת רבי יוחנן, הפרקים קלד-קלה מזמור אחד הם, ובדבריו בירושלמי כאן צריך לומר: ובלבד מ"<strong>ה</strong>עומדים בבית ה'" (תהילים קלד,א), שהמזמור "שיר המעלות" פותח בו, וכך הושוו דברי רבי יוחנן בבבלי ובירושלמי.<br>כמו כן, לדעת רב אחא בר יעקב, מתחילים לומר מ"הללויה כי טוב ה'" (תהילים קלה,ג), ש"הללויה" שבפסוק ג הוא תחילת המזמור, ולכן אמר: מ"כי יעקב בחר לו יה" (תהילים קלה,ד), שהרי לא ייתכן שתחילת הלל הגדול תהיה באמצע המזמור, ופסוקים א-ב בפרק זה הם סיומו של המזמור שלפניו "שיר המעלות" (ראה תוספות פסחים קיז,א).<br><br>בבבלי הובאו דעות האמוראים הסבורים שהלל הגדול אינו ההלל שלנו, ובירושלמי כאן הובאו גם דעות האמוראים הסבורים שהלל הגדול הוא ההלל שלנו.<br>לדעת האמוראים הסבורים שהלל הגדול אינו ההלל שלנו, 'הלל הגדול' נקרא כך, מפני שבהלל הגדול הלשונות "הודו"... "כי לעולם חסדו" מצויות הרבה יותר מבהלל שלנו (בבבלי פסחים אמרו טעם אחר, כמובא לעיל).<br><br>בברייתא בבבלי פסחים שהובאה לעיל אמר רבי טרפון, שכוס רביעי גומר עליו את ההלל ואומר הלל הגדול. מלשונו של רבי טרפון משמע, שהלל לחוד והלל הגדול לחוד. זה מובן לדעת האמוראים הסבורים שהלל הגדול אינו ההלל שלנו, אבל לדעת האמוראים הסבורים שהלל הגדול הוא ההלל שלנו אין זה מובן. ואכן בבבלי שם, שבו הובאה הברייתא, הובאו רק דעות האמוראים הסבורים שהלל הגדול אינו ההלל שלנו.<br>רבי טרפון הוא שמזכיר אמירת הלל הגדול הן במשנתנו והן בברייתא בבבלי פסחים.<br><br>ב<strong>פסיקתא רבתי</strong> פרשה לג נאמר: כשם שיציאת מצרים במסות באותות ובמופתים, כך הפרנסה. אמר רבי יהושע בן לוי: תדע לך, שכן למדתי מן הלל הגדול, שהוא אומר: "לגוזר ים סוף לגזרים" (תהילים קלו,יג), "ויוצא ישראל מתוכם" (תהילים קלו,יא), "נותן לחם לכל בשר" (תהילים קלו,כה), הקיש הפרנסה לקריעת ים סוף וליציאת מצרים, שהיא שקולה כנגד שתיהן.<br><br>דעת רבי יהושע בן לוי בפסיקתא בענין הלל הגדול אינה כדעתו בירושלמי כאן, שכן שם אמר, שהלל הגדול הוא מזמור קלו, ואילו כאן אמר, שהלל הגדול הוא ההלל שלנו.</small><br>• • •<br>מספרים מעשה בענין הלל הגדול:
<strong>חד בר אביי –</strong> אחד בן אבות (מיוחס), <strong>עבר קומי תיבותא –</strong> עבר לפני התיבה (כשליח ציבור, שירדו להם גשמים קודם לחצות ביום התענית וקראו הלל הגדול, כמסופר במשנה)<strong>. אמר לון –</strong> אמר להם (שליח הציבור לציבור)<strong>: ענון בתריי מה דאנא אמר –</strong> ענו אחריי מה שאני אומר (כל פסוק ופסוק שאני אומר, פסוק אחרי פסוק)<strong>.</strong><br><br><small>גם בירושלמי שבועות א,ה מסופר על 'חד בר אביי' שעבר לפני התיבה. הביטוי המקביל בבבלי הוא "בר אבהן" (מנחות נג,א).</small><br>
ומסיקים מכאן: <strong>הדא אמרה –</strong> זאת אומרת<strong>: לית הדא דידן –</strong> הלל הגדולה אינה זו שלנו (הלל הגדולה אינה ההלל שלנו, שאנו אומרים בימים שקוראים את ההלל), שכן שליח ציבור, המקריא את ההלל לציבור, להוציאם ידי חובתם, הם עונים אחריו ראשי פרקים (כגון "הללויה", שהיו עונים "הללויה" אחר כל חצי פסוק או פסוק), ואין הם עונים אחריו כל מה שהוא אומר<strong>.</strong>
ודוחים: <strong>אמר רבי מנא: הדא דידן –</strong> זו שלנו (הלל הגדולה היא ההלל שלנו)<strong>,</strong> ואין להסיק מאותו מעשה, שהלל הגדולה אינה ההלל שלנו, כי <strong>ניסא הוה רב –</strong> הנס (של ירידת הגשמים באותו מעשה) היה גדול<strong>, בגין כן אמר לון –</strong> משום כך אמר להם (שליח הציבור לציבור)<strong>: ענון בתריי מה דאנא אמר –</strong> ענו אחריי מה שאני אומר, שמשום גודל הנס שאירע להם, לא יצאו ידי חובת קריאת ההלל אם יענו אחרי שליח הציבור ראשי פרקים, אלא אם יענו אחריו כל מה שהוא אומר (כדין מי שהיה עבד או אישה או קטן מקרים אותו את ההלל, שעונה אחריהם מה שהם אומרים (משנה סוכה ג,י)), שאין שליח הציבור יכול להוציאם ידי חובתם, אלא כל אחד ואחד חייב לקרוא את ההלל בעצמו<strong>.</strong><br><br><small>עד כאן המקבילה בירושלמי פסחים.<br><br>יש ללמוד מהמעשה הזה, שלדעת האמוראים הסבורים שהלל הגדול הוא ההלל שלנו, השם 'הלל הגדול' משמש לציון אופן קריאת ההלל, דהיינו, שיש לענות אחרי שליח הציבור המקריא את ההלל כל מה שהוא אומר, ואין לענות אחריו ראשי פרקים. לפי זה, אפשר ש'הלל הגדול' נקרא כך, על שום שכופלים את ההלל, כשקוראים אותו באופן זה, שהציבור עונים אחרי שליח הציבור כל פסוק ופסוק שהוא אומר.<br>אפשר שלדעת האמוראים הסבורים שהלל הגדול הוא ההלל שלנו, כוונת דבריו של רבי טרפון בברייתא בבבלי פסחים, שאמר שכוס רביעי גומר עליו את ההלל ואומר הלל הגדול, היא, שקורא את ההלל בליל פסח באופן זה, שעונים אחרי המקריא את ההלל כל מה שהוא אומר.<br><br>ב<strong>משנה סוכה</strong> ג,יא שנו, שיש שנהגו לכפול את ההלל, שכפלו את כל ההלל, שענו הציבור אחרי שליח הציבור כל פסוק ופסוק שאמר (ראה בבלי סוכה לח,א-ב ורש"י שם). וזהו הלל הגדול לדעת האמוראים הסבורים שהלל הגדול הוא ההלל שלנו.<br><br>ואפשר ש'הלל הגדול' נקרא כך, על שום שאומרים אותו כשהנס גדול, כמו שאמרו כאן: "ניסא הוה רב".<br><br>ב<strong>ירושלמי פסחים</strong> י,ז ו<strong>סוטה</strong> ה,ו אמרו: כשהקב"ה עושה לכם ניסים, תהיו אומרים שירה (הלל).<br>וב<strong>בבלי פסחים</strong> קיז,א אמרו: נביאים שביניהם תיקנו להם לישראל, שיהיו אומרים אותו (את ההלל) על גאולתם, - על כל צרה וצרה שלא תבוא עליהם - לכשנגאלים אומרים אותו על גאולתם.<br><br>עצירת גשמים היא צרה שבאה עליהם, וכשהקב"ה עושה להם נס ויורדים להם גשמים קודם שחלה עליהם התענית על עצירת גשמים, הם נגאלים, ולכן אומרים הלל הגדול על כך.<br><br>ב<strong>תוספתא סוטה</strong> ו,ב-ג שנו: דרש רבי עקיבא: בשעה שעלו ישראל מן הים, ביקשו לומר שירה. שרת עליהן רוח הקודש ואמרו שירה. כיצד אמרו שירה? - כקטן שמקרא את ההלל בבית הספר, והם עונים אחריו על כל ענין וענין. משה אמר: "אשירה לה'", וישראל אמרו: "אשירה לה'"; משה אמר: "עזי וזמרת יה"; וישראל אמרו: "עזי וזמרת יה". רבי לעזר בנו של רבי יוסי הגלילי אומר: כגדול שמקרא את ההלל בבית הכנסת, והם עונים אחריו ענין ראשון. משה אמר: "אשירה לה'", וישראל אמרו: "אשירה לה'"; משה אמר: "עזי וזמרת יה", וישראל אמרו: "אשירה לה'"; משה אמר: "ה' איש מלחמה" וגו', וישראל אמרו: "אשירה לה'".<br><br>נראה שטעמו של מי שאמר, שבני ישראל ענו אחרי משה כל מה שהוא אומר, הוא, שנס קריעת ים סוף היה גדול, ולא יצאו ידי חובת אמירת שירה אלא באופן זה, כמו שאמרו בירושלמי כאן.</small><br>• • •
#### פרק ד
##### הלכה א
(א)  <small>פרק זה פותח בהשלמה לסדר התעניות שבפרק ב, והוא מביא בתחילתו את עניין ברכת כוהנים. נשיאת הכפיים ארבע פעמים ביום מאפיינת לא רק את התעניות, אלא גם את המעמדות ואת יום הכיפורים, ולכן הפרק דן בהמשכו במעמדות. עקב ההלכה שמבטלים מעמד בימי קורבן עצים, הפרק מונה את הימים הללו, וחוזר לעניין המעמדות: יום קורבן העצים האחרון ברשימה, האחד בטבת, יום שלא היה בו מעמד. אחר כך חוזר הפרק לנושא המסכת ומתאר את התעניות ואת שאר מנהגי האבילות הנוהגים בחודשי תמוז ואב.</small><br>
<big><strong>משנה</strong></big><br><strong>בשלשה פרקים</strong> (זמנים שונים) <strong>הכהנים נושאין את כפיהן –</strong> מברכים את העם בנשיאת כפיים, <strong>ארבע</strong>(<strong>ה</strong>) <strong>פעמים ביום,</strong> שהם <strong>בשחרית ובמוסף –</strong> בתפילה שמוסיפים בין שחרית למנחה, <strong>ובמנחה ובנעילת שערים –</strong> בתפילה שמתפללים בזמן נעילת שערים, ולכן היא נקראת תפילת "נעילת שערים" (או בשם מקוצר: "נעילה"). ואלו הם שלושת הפרקים<strong>: בתעניות –</strong> של ציבור, <strong>ובמעמדות –</strong> בתפילות של אנשי המעמד, כמבואר במשנה הבאה, <strong>וביום הכיפורים.</strong><br><br><small>ב<strong>תוספתא תעניות</strong> ב,ד שנו: תענית ציבור (בתעניות שניות ואחרונות של גשמים, וכן בתעניות של שאר צרות) - כוהנים נושאים כפיהם ארבע פעמים ביום (שבתעניות אלו מתפללים מוסף ונעילה), מה שאין כן בתענית יחיד (בתעניות היחידים וראשונות של גשמים, שאין בהן מוסף ונעילה).<br>ו<strong>שם</strong> ג,א שנו: בשלושה פרקים (בתעניות, במעמדות וביום הכיפורים, כמבואר במשנה) כוהנים נושאים כפיהם ארבע פעמים ביום, בשחר, בחצות, במנחה ובנעילה, דברי רבי מאיר. וחכמים אומרים: במנחה ובנעילה לא היה שם נשיאות (כפיים), שנאמר "לעמוד לשרת בשם ה' הוא ובניו" (דברים יח,ה), מקיש בניו לו, מה הוא מעומד ונשיאות כפיים בבוקר, אף בניו מעומד ונשיאות כפיים בבוקר.<br><br>התוספתא דייקה בלשונה ואמרה "בחצות" במקום "במוסף", מפני שבתעניות ציבור ובמעמדות אין מוסף ממש אלא תפילה נוספת בין שחרית למנחה.<br>בתעניות ציבור (בתעניות שניות ואחרונות של גשמים, וכן בתעניות של שאר צרות) היו בתפילה נוספת זו עשרים וארבע ברכות. ורק שליח הציבור היה מוסיף בחזרת התפילה בקול שש ברכות, אבל היחידים לא היו מוסיפים בתפילה בלחש שש ברכות. אבל בשאר התפילות לא היו עשרים וארבע ברכות.</small><br>• • •
(ב)  ואומרים: <strong>את שמע מינה תלת –</strong> אתה למד ממנה (אפשר להסיק מהמשנה) שלוש (הלכות)<strong>.</strong> ואלו הן: <strong>את שמע מינה –</strong> אתה למד ממנה, <strong>שמתענין במעמדות –</strong> שאנשי מעמד היו מתענים, ולכן הכוהנים נושאים את כפיהם בתפילות של אנשי מעמד גם במנחה ובנעילה, שאם לא היו מתענים, לא היו הכוהנים נושאים את כפיהם במנחה ובנעילה, משום שזמנן לאחר זמן סעודה, ויש חשש שמא שתו הכוהנים יין ושיכור אסור בנשיאת כפיים, אבל ביום תענית הכוהנים נושאים את כפיהם במנחה ובנעילה, הואיל ואין חשש לשכרות<strong>, ושמתפללים ארבע –</strong> שבשלושת הפרקים הללו מתפללים ארבע תפילות ביום, שאין הכוהנים נושאים את כפיהם אלא בתפילה<strong>, ואין נשיאת כפים בלילה אלא ביום –</strong> שאין הכוהנים נושאים את כפיהם אלא ביום, שאם היו נושאים את כפיהם גם בלילה, היה צריך לשנות במשנה: חמש פעמים - בערבית בלילה ובארבע תפילות ביום<strong>.</strong><br>
ושואלים: <strong>וישא את כפיו ואל יתפלל? –</strong> שמא נאמר, שהכוהנים נושאים את כפיהם שלא בתפילה? ואם כן, אין אתה למד מהמשנה, שמתפללים ארבע פעמים ביום.
ומשיבים: <strong>מצאנו תפילה בלא נשיאת כפים, ולא מצאנו נשיאת כפים בלא תפילה –</strong> יש תפילה בלא נשיאת כפיים, ואין נשיאת כפיים בלא תפילה, ולכן, אם נושאים את כפיהם ארבע פעמים ביום, אתה למד מכאן, שמתפללים ארבע פעמים ביום<strong>.</strong><br><br><small><strong>מתענים במעמדות</strong><br>אנשי מעמד היו מתענים ארבעה ימים בשבוע: בשני, בשלישי, ברביעי ובחמישי (להלן ד,ג). באותם ארבעה ימים הכוהנים נושאים את כפיהם ארבע פעמים ביום. אבל בראשון ובשישי, שלא היו מתענים בהם, אין נושאים את כפיהם אלא בשחרית ובמוסף, אבל לא במנחה ובנעילה, מחשש לשכרות.<br><br><strong>מוסף בתעניות ובמעמדות</strong><br>מלשון המשנה משמע, שבשלושת הפרקים הללו היו ארבע התפילות, שחרית ומוסף ומנחה ונעילה, והכוהנים היו נושאים את כפיהם בכל תפילה, וכך למדו בירושלמי כאן מהמשנה. אבל לפי הבבלי תענית כו,ב, בתעניות ובמעמדות היו מתפללים שחרית ומנחה ונעילה, ואין בהן מוסף, וביום הכיפורים היו ארבע התפילות.</small><br>• • •<br><strong>תני –</strong> שנוי (שנו ברייתא)<strong>: זו דברי רבי מאיר</strong> (גדול התנאים בדור הרביעי) <strong>–</strong> משנתנו זו (שנשנתה סתם, שלא פורש מי אמרה) היא דבריו של רבי מאיר (אינה דעת כל החכמים, אלא דעת יחיד). בתוספתא תעניות ג,א שנו את משנתנו בדברי רבי מאיר והביאו את דברי חכמים החלוקים עליו<strong>.</strong><br><br><small>ב<strong>בבלי תענית</strong> כו,ב אמרו: אמר רב נחמן אמר רבה בר אבוה: זו דברי רבי מאיר, אבל חכמים אומרים: שחרית ומוסף יש בהן נשיאות כפיים, מנחה ונעילה אין בהן נשיאות כפיים. מאן חכמים? - רבי יהודה היא. דתניא: שחרית ומוסף, מנחה ונעילה, כולן יש בהן נשיאות כפיים, דברי רבי מאיר. רבי יהודה אומר: שחרית ומוסף יש בהן נשיאות כפיים, מנחה ונעילה אין בהן נשיאות כפיים. רבי יוסי אומר: נעילה יש בה נשיאות כפיים, מנחה אין בה נשיאות כפיים.<br>במאי קמיפלגי? - רבי מאיר סבר: שחרית ומוסף דכל יומא טעמא מאי פרסי כהני ידייהו משום דלא שכיחא בהו שכרות, מנחה ונעילה דהאידנא (בתעניות ובמעמדות וביום הכיפורים) לא שכיחא בהו נמי שכרות. רבי יהודה סבר: שחרית ומוסף דכל יומא לא שכיחא בהו שכרות - לא גזרינן (ר"ג: בהני דלמא אתי למיעבד בשאר יומי נמי), מנחה ונעילה דכל יומא שכיחא בהו שכרות (רש"י: שכבר סעדו, ופעמים הסעודה נמשכת עד המנחה ומשתכרים, וכוהן שתוי יין אסור לישא את כפיו) - גזרינן. ורבי יוסי סבר: מנחה דאיתה בכל יומא - גזרינן, נעילה דליתה בכל יומא (שאין מתפללים תפילת נעילה אלא בתעניות ובמעמדות וביום הכיפורים) - לא גזרינן.</small>
(ג)  ואומרים: אמר <strong>רבי זעורה</strong> (רבי זירא, מגדולי האמוראים בדור השלישי) <strong>בשם רבי יוחנן</strong> (גדול אמוראי ארץ ישראל בדור השני)<strong>: בעירובין ובתענית ציבור נהגו הכל כרבי מאיר –</strong> בעירובין ובתענית ציבור חלוקים רבי מאיר וחכמים, והכל נהגו כרבי מאיר ולא כחכמים. בתוספתא עירובין ו,ו נאמר: משתתפים במבוי ומערבים בחצרות, שלא לשכוח עיקר העירוב, דברי רבי מאיר. וחכמים אומרים: או מערבים או משתתפים. במחלוקת בעירובין נהגו הכל כרבי מאיר, ועושים גם עירובי חצרות וגם שיתופי מבואות. וגם במחלוקת בתענית ציבור נהגו הכל כרבי מאיר, והכוהנים נושאים כפיהם ארבע פעמים ביום<strong>.</strong>
אמר <strong>רבי יעקב בר אחא</strong> (אמורא ארץ ישראלי בדור השלישי-הרביעי) <strong>בשם רבי יוחנן: אף במגילת אסתר נהגו הכל כרבי מאיר –</strong> גם במגילת אסתר חלוקים רבי מאיר וחכמים, והכל נהגו כרבי מאיר ולא כחכמים. במשנה מגילה ב,ג נאמר: מהיכן קורא אדם את המגילה ויוצא בה ידי חובתו? רבי מאיר אומר: כולה. רבי יהודה אומר: מ"איש יהודי". רבי יוסי אומר: מ"אחר הדברים האלה". במחלוקת במגילת אסתר נהגו הכל כרבי מאיר, וקוראים את המגילה כולה, מתחילתה ועד סופה<strong>.</strong><br><br><small>לקטע הזה מקבילה בירושלמי עירובין ו,ח ומגילה ב,ג.<br><br>ב<strong>בבלי תענית</strong> כו,ב אמרו (בענין תענית ציבור): אמר רב יהודה אמר רב: הלכה כרבי מאיר. ורב הונא אמר: מנהג כרבי מאיר. ורבי יוחנן אמר: נהגו העם כרבי מאיר. מאן דאמר הלכה - דרשינן לה בפירקא (רש"י: הלכה כרבי מאיר, דבעינן דליקום כוותיה עלמא). מאן דאמר מנהג - מדרש לא דרשינן, אורויי מורינן (כרבי מאיר - אי אתו לקמן, אבל בפירקא - לא דרשינן, דלא פשיטא ליה כולי האי דתהוי הלכה כרבי מאיר). ומאן דאמר נהגו - אורויי נמי לא מורינן, ואי עבוד - לא מהדרינן להו (רש"י: 'נהגו' משמע: הם נהגו מאליהם, אבל אינו עיקר, ו'מנהג' משמע: תורת מנהג יש בדבר, ומנהג כשר הוא).<br><br>הרי שדעתו של רבי יוחנן בירושלמי כדעתו בבבלי.</small><br>• • •<br>מניין שכוהן ששתה יין אסור בנשיאת כפיים? - <strong>רבי זעורה</strong> (רבי זירא, מגדולי האמוראים בדור השלישי) אמר בשם <strong>רבי חייה</strong> (בר אבא, אמורא ארץ ישראלי בדור השלישי) שאמר בשם <strong>רבי יהושע בן לוי</strong> (אמורא ארץ ישראלי בדור הראשון) שאמר <strong>בשם</strong> רבי יהודה <strong>בר פדיה</strong> (בר פדא, אמורא ארץ ישראלי בדור הראשון)<strong>: מפני מה סמך הכתוב פרשת נזיר</strong> (במדבר ו,א-כא) <strong>לנשיאת כפים</strong> (במדבר ו,כב-כז)<strong>? – ללמדך</strong> – הכתוב בא ללמד לך<strong>, כשם שהנזיר אסור ביין</strong> – שאסור לנזיר לשתות יין (במדבר ו,ג)<strong>, כך נשיאת כפים אסורה ביין</strong> – שאסור לכוהן לשתות יין ולשאת את כפיו<strong>.</strong>
ושואלים: <strong>אי</strong> – אם (אם למדים נשיאת כפיים מנזיר, יש ללמוד:) <strong>מה הנזיר אסור בחרצנים ובזוגין</strong> – כשם שאסור לנזיר לאכול חרצנים וזגים (במדבר ו,ד. לפי רבי יוסי (משנה נזיר ו,ב), חרצנים הם הגרעינים, וזגים הם הקליפות של הענבים, והוא נותן סימן, כדי שלא תטעה: כזוג של בהמה (כפעמון התלוי בצואר של בהמה): החיצון זוג (החלק החיצוני של הפעמון נקרא זוג), והפנימי ענבל (החלק הפנימי נקרא ענבל), וכך בענבים הזג הוא החלק החיצוני. ומשום כך קוראים כאן לזגים זוגים)<strong>, אף נשיאות כפים אסורה בחרצנים ובזוגין!</strong> – כך גם יהא אסור לכוהן לאכול חרצנים וזגים ולשאת את כפיו! תמוה הוא הדבר, שלא שמענו כן (אין משיבים על שאלה זו).<br>
ועוד בענין זה: מניין שכוהן ששתה יין אסור בנשיאת כפיים? - <strong>רבי יונה</strong> (מגדולי אמוראי ארץ ישראל בדור הרביעי-החמישי) <strong>אמר: איתפלגון יושוע בר גזורה</strong> (אמורא ארץ ישראלי בדור הרביעי, תלמידו של רבי זירא) <strong>ורבי זעורה</strong> – נחלקו שני האמוראים<strong>, חד ילף לה מן הנזיר</strong> – (אמורא) אחד למד אותה (את ההלכה, שכוהן הנושא את כפיו אסור ביין) מן הנזיר (ממה שסמך הכתוב נזיר לנשיאת כפיים, ללמדך, כשם שהנזיר אסור ביין, כך נשיאת כפיים אסורה ביין)<strong>, וחד ילף לה מן השירות</strong> – ו(אמורא) אחד למד אותה (את ההלכה, שכוהן הנושא את כפיו אסור ביין) מן השירות (ממה שסמך הכתוב שירות לנשיאת כפיים, שכתוב: "לשרתו (שירות ועבודה במקדש) ולברך בשמו (נשיאת כפיים)" (דברים י,ח), ללמדך, כשם שהשירות אסור ביין (שכוהן ששתה יין אסור בשירות בבית המקדש), כך נשיאת כפיים אסורה ביין)<strong>, ולא ידעין מאן ילף לה מן הנזיר ומאן ילף לה מן השירות</strong> – ואין יודעים מי למד אותה מן הנזיר ומי למד אותה מן השירות (לעיל אמר רבי זירא בשם אמוראים בדורות שקדמו לו, שלמדים נשיאת כפיים מנזיר, אך אין לדעת מזה מה סבר הוא עצמו)<strong>.</strong>
<strong>מאן דילף מן הנזיר</strong> – מי שלמד אותה מן הנזיר (יש לשאול עליו:) <strong>- אי</strong> – אם (אם למדים נשיאת כפיים מנזיר, יש ללמוד:) <strong>מה הנזיר אסור בחרצנים ובזוגים</strong> – כשם שאסור לנזיר לאכול חרצנים וזגים<strong>, אף נשיאות כפים אסור בחרצנים ובזוגין!</strong> – כך גם יהא אסור לכוהן לאכול חרצנים וזגים ולשאת את כפיו! תמוה הוא הדבר, שלא שמענו כן (אין משיבים על שאלה זו).
<strong>ומאן דיליף לה מן השירות</strong> – ומי שלמד אותה מן השירות (יש לשאול עליו:) <strong>- אי</strong> – אם (אם למדים נשיאת כפיים משירות, יש ללמוד:) <strong>מה השירות אסור בבעלי מומין</strong> – כשם שאסור לכוהן בעל מום לשרת<strong>, אף נשיאות כפים אסור בבעלי מומין!</strong> – כך גם יהא אסור לכוהן בעל מום לשאת את כפיו! תמוה הוא הדבר, שכן שנינו, שמותר לו לשאת את כפיו: (כאן התחלת מקבילה בירושלמי מגילה ד,ח) <strong>והא תני</strong> – והרי שנוי (שנו ברייתא)<strong>: אם היה דש בעירו, מותר!</strong> – אם היה הכוהן, שהוא בעל מום, מורגל בעירו (שכבר היו אנשי עירו רגילים בו ולא היו מסתכלים בו עוד), מותר לו לשאת את כפיו (ואם לא היה דש בעירו, לא יישא את כפיו, מפני שהציבור מסתכלים בו ומסיחים את דעתם מן הברכה, כאמור להלן). וכן היה מעשה, שהתירו לכוהן בעל מום לשאת את כפיו: <strong>כהדא</strong> – כזו (העובדה)<strong>: רבי נפתלי הוות אצבעתיה עקומה</strong> – רבי נפתלי (שהיה כוהן) היתה אצבעו (שבידו) עקומה<strong>, אתא שאל לרבי מנא</strong> – בא ושאל את רבי מנא (אם מותר לו לשאת את כפיו)<strong>, אמר ליה</strong> – אמר לו (רבי מנא)<strong>: מכיון שאתה דש בעירך, מותר.</strong> ואם למדים נשיאת כפיים משירות, יהא אסור לכוהן בעל מום לשאת את כפיו, אפילו היה דש בעירו! (אין משיבים על שאלה זו).<br><br><small>מי שלמד מנזיר, אין לשאול עליו מבעלי מומים, משום שנזיר יכול להיות בעל מום, ומי שלמד משירות, אין לשאול עליו מחרצנים וזגים, משום שכוהן שאכל חרצנים וזגים מותר בשירות.<br><br><strong>שיכור אסור בנשיאות כפיים</strong><br>ב<strong>בבלי תענית</strong> כו,ב-כז,א אמרו: דכולי עלמא מיהת שיכור אסור בנשיאות כפיים, מנהני מילי? - דאמר רבי שמעון בן פזי אמר רבי יהושע בן לוי משום בר קפרא: למה נסמכה פרשת כוהן מברך לפרשת נזיר? - לומר לך: מה נזיר אסור ביין, אף כוהן מברך אסור ביין. מתקיף לה אהבה בריה דרבי זירא (אמורא ארץ ישראלי בדור הרביעי), ואמרי לה יושוע בר גיזורה: אי מה נזיר אסור בחרצן, אף כוהן מברך אסור בחרצן? - אמר רבי יצחק: אמר קרא: "לשרתו ולברך בשמו" (דברים י,ח), מה משרת מותר בחרצן (רש"י: עובד עבודה, דלא מיתסר אלא שתויי יין, דכתיב: "יין ושכר אל תשת" וגו', הא בחרצן - מותר), אף כוהן מברך מותר בחרצן. - אי מה משרת בעל מום לא, אף כוהן מברך בעל מום לא! - הא איתקש לנזיר. - ומאי חזית דמקשת לקולא, אקיש לחומרא! - אסמכתא דרבנן היא לקולא.<br><br>בבבלי, כששאלו על מי שלמד נשיאת כפיים מנזיר, היה ספק אם בנו של רבי זירא שאל או שיושוע בר גזורה שאל. אם בנו של רבי זירא שאל על מי שלמד נשיאת כפיים מנזיר, נמצא שהוא עצמו למד נשיאת כפיים משירות. ואם יושוע בר גזורה שאל על מי שלמד נשיאת כפיים מנזיר, נמצא שהוא עצמו למד נשיאת כפיים משירות. הרי שנחלקו יושוע בר גזורה ובנו של רבי זירא ואין יודעים מי למד נשיאת כפיים מנזיר ומי למד נשיאת כפיים משירות, כשם שבירושלמי כאן נחלקו יושוע בר גזורה ורבי זירא ואין יודעים מי למד נשיאת כפיים מנזיר ומי למד נשיאת כפיים משירות.<br><br>בבבלי השיבו על השאלות ששאלו על מי שלמד נשיאת כפיים מנזיר ועל מי שלמד נשיאת כפיים משירות, שלא כמו בירושלמי.<br><br><strong>דש בעירו</strong><br>ב<strong>תוספתא מגילה</strong> ג,כט שנו: כוהן שיש בו מום בפניו, בידיו וברגליו, הרי זה לא יישא את כפיו, שהעם מסתכלים בו. ואם היה חבר עיר (שכולם מכירים אותו ורגילים בו), הרי זה מותר.<br><br><strong>רבי נפתלי</strong><br>לפי הראשונים, כך היה המעשה ברבי נפתלי: ההוא דהוויין ידוי עקישן (כוהן אחד שהיו ידיו עקומות), אתא לקמיה דרבי נפתלי (בא לפני רבי נפתלי), אמר ליה (אמר לו רבי נפתלי): כיון דאת (שאתה) דש בעירך, מותר.</small><br>• • •<br>מספרים: <strong>רב חונה</strong> הוה <strong>מעבר זלדקן –</strong> רב הונא העביר (כוהן) דל זקן (שזקנו דל (זלדקן=דלזקן, שאותיות ד ו-ז מתחלפות בעברית ובארמית)), שהסירו והורידו מן הדוכן, שלא יישא את כפיו, משום שלא יחשדו בו שהוא קטן (כמבואר להלן)<strong>.</strong>
(ד)  ושואלים: <strong>והא תני –</strong> והרי שנוי (שנו ברייתא)<strong>: אם היה דש בעירו, מותר! –</strong> וכיון שהיה כוהן זה דש בעירו, ואנשי עירו יודעים שהוא גדול, מותר לו לשאת את כפיו, ומדוע העבירו רב הונא?
ומשיבים: <strong>אמר רבי מנא: ריגלא הוות, בגין שלא יהו אומרין: ראינו קטן נושא את כפיו –</strong> הגרסה במקבילה בירושלמי מגילה: אמר רבי מנא: <strong>רגליה הוי סגין</strong>, שלא יהו אומרים: ראינו קטן נושא את כפיו. <strong>פירוש אחד:</strong> רִגְלַיָּה הוי סגין - הרגליים היו רבות (בני האדם היו רבים), שהיו מצויים שם הרבה בני אדם ועוברי דרכים שבאו מחוץ לעיר, שלא היו מכירים כוהן זה ורגילים בו, ואם יהיה נושא את כפיו, יהיו מסתכלים בו ואומרים: ראינו קטן נושא את כפיו, ויהיו סבורים שקטן מותר לו לשאת את כפיו, וההלכה היא, שקטן אינו נושא את כפיו (משנה מגילה ד,ו), ולכן העבירו רב הונא, כדי שלא יהיו אומרים כך. <strong>פירוש אחר:</strong> צריך לומר: '<strong>ד</strong>יגלא' או '<strong>ד</strong>גליה' (במקום: 'ריגלא' או 'רגליה'), ופירוש המילה 'דיגלא': שקר, תרמית. וכן הוא בתרגום למשלי בכמה מקומות: 'שקר' - 'ריגלא' (יד,ה; יז,ד; כ,יז), וצריך לומר: 'דיגלא'. ופירוש דברי רבי מנא, שהשקר והתרמית של אותו זלדקן היו גדולים, שלא היה ניכר כלל שהוא גדול, ואם יישא את כפיו, יהיו אומרים: ראינו קטן נושא את כפיו, ולכן העבירו רב הונא, כדי שלא יהיו אומרים כך<strong>.</strong><br><br><small><strong>זלדקן</strong><br>ב<strong>תוספתא חגיגה</strong> א,ג נאמר: נתמלא זקנו - ראוי ...לישא את כפיו. רבי אומר: אומר אני, עד שיהא בן עשרים שנה, שנאמר: "ויעמידו את הלויים (זה אחד מהמקומות שנקראו הכוהנים לויים) מבן עשרים שנה ומעלה לנצח על מלאכת בית ה'" (עזרא ג,ח).<br>וב<strong>ירושלמי סוכה</strong> ג,יב אמרו: ...ואינו נושא את כפיו עד שיתמלא זקנו. רבי אומר: וכולהם מבן עשרים שנה ומעלה, שנאמר: "ויעמידו את הלויים מבן עשרים שנה ומעלה לנצח על מלאכת בית יי'".<br><br>מה שאמרו במשנה מגילה ד,ו שקטן אינו נושא את כפיו, ומשמע קטן דווקא, היינו שאפילו עם אחרים אינו נושא את כפיו, אבל כשהביא שתי שערות נושא את כפיו עם אחרים, ולבדו לא יישא את כפיו עד שיתמלא זקנו ("תוספתא כפשוטה").<br><br><strong>זבלגן</strong><br>ב<strong>בבלי מגילה</strong> כד,ב אמרו: אמר רב הונא: זבלגן (שעיניו זולגות ודומעות) לא יישא את כפיו (רש"י: לפי שמסתכלים בו). - והא ההוא דהוה בשיבבותיה דרב הונא, והוה פריס ידיה! - ההוא דש בעירו הוה (רש"י: כבר היו רגילים אנשי עירו ולא היו מסתכלים בו עוד). תניא נמי הכי: זבלגן לא יישא את כפיו, ואם היה דש בעירו, מותר.</small><br>
ההלכה היא, שכוהן שיש לו מום, אם לא היה דש בעירו, אסור לו לשאת את כפיו. ומסיקים מכאן: <strong>אמר רבי יוסה</strong> (מגדולי אמוראי ארץ ישראל בדור הרביעי-החמישי)<strong>: זאת אומרת, שאסור להסתכל בכהנים בשעה שהן מברכין</strong> את ישראל <strong>–</strong> מההלכה הזאת נובע, שאסור להסתכל בכוהנים בשעה שהם מברכים, כי אם היה מותר להסתכל בכוהנים בשעה שהם מברכים, הרי שאפילו לא היה דש בעירו, היה מותר לו לשאת את כפיו<strong>.</strong>
ואומרים: <strong>אמר רבי חגיי</strong> (אמורא ארץ ישראלי בדור הרביעי)<strong>: כלום</strong> (וכי) <strong>אמרו אין מסתכלין לא</strong> (שלא) <strong>מפני הסיע דעת</strong> (הסח דעת, הרחקת תשומת לב)<strong>?! –</strong> וכי אמרו, שאין מסתכלים בכוהנים שלא מפני שמי שמסתכלים בהם מסיחים את דעתם מן הברכה (אלא מפני טעם אחר)?! הרי אמרו, שאין מסתכלים בכוהנים רק מפני שמי שמסתכלים בהם מסיחים את דעתם מן הברכה. <strong>משה!</strong> (לשון שבועה) <strong>דאנא מסתכלנא ולא מסעה</strong> (מסע) <strong>דעתי –</strong> נשבע אני, שאני מסתכל (בכוהנים בשעה שהם מברכים) ואף על פי כן איני מסיח את דעתי. כך אמר רבי חגי על עצמו<strong>.</strong><br><br><small>עד כאן המקבילה בירושלמי מגילה.<br><br><strong>אסור להסתכל בכוהנים</strong><br>ב<strong>בבלי חגיגה</strong> טז,א אמרו: דרש רבי יהודה בר נחמני מתורגמניה דריש לקיש: כל המסתכל בשלושה דברים עיניו כהות: בקשת, ובנשיא, ובכוהנים... בכוהנים בזמן שבית המקדש קיים, בשעה שעולים לדוכן ומברכים את העם בשם המפורש (רש"י: שהשכינה שורה על קשרי אצבעותיהם).<br><br>אבל בירושלמי כאן אמרו, שאין מסתכלים בכוהנים מפני הסח הדעת. הרי שדין זה אמור אפילו בזמן הזה שאין בית המקדש קיים.<br><br>לדעת בעל ספר "חרדים", כשם שמצות עשה על הכוהנים לברך את ישראל, כך מצות עשה על ישראל להתברך מפי הכוהנים. יש לסייע לדעה זו מדברי הירושלמי, שאסור להסתכל בכוהנים בעת נשיאת כפיהם, משום הסח הדעת, שכן אם אין מצוה על ישראל להתברך מהכוהנים, מה בכך אם יסיחו דעתם מברכת הכוהנים. ועוד, שגזרו חכמים על כוהן שיש בו מום שלא יקיים מצות נשיאת כפיים, משום החשש שיסתכלו בו ויסיחו דעתם, ואם אין מצוה על ישראל להתברך, למה גזרו לבטל את הכוהן ממצות נשיאת כפיים בשביל כך (ראה שו"ת "יביע אומר" חלק ז - "אורח חיים" סימן יב ושו"ת "יחוה דעת" חלק ה סימן טו).<br><br><strong>"משה!"</strong><br>רבי חגי היה רגיל לומר לשון שבועה: "משה!", כדי לחזק את דבריו (ירושלמי דמאי ד,ג; יומא א,א; תענית ד,א; מגילה א,יב; שם ד,ח; נזיר ה,א; סנהדרין ב,א; הוריות ג,ד).</small><br>• • •
(ה)  שואלים: <strong>מניין לנשיאות כפים?</strong> – מניין למדים, שהכוהנים נושאים את כפיהם לברך את העם? <strong>-</strong> ומשיבים: שנאמר: <strong>"כה תברכו את בני ישראל"</strong> (במדבר ו,כג) – הרי שציוה ה' את הכוהנים לברך את העם<strong>.</strong>
ושואלים: <strong>עד כאן בשחרית</strong> – מכאן לא למדנו אלא שהכוהנים מברכים את העם פעם אחת ביום, והיא בתפילת שחרית, שישנה בכל יום, משום שאין נשיאת כפיים בלא תפילה<strong>,</strong> אבל <strong>במוסף?</strong> – מניין שהכוהנים מברכים את העם פעם שנייה ביום, והיא בתפילת מוסף, שאינה בכל יום? <strong>-</strong> ומשיבים: שנאמר (במעשה היום השמיני למילואים): <strong>"וישא אהרן את ידיו אל העם</strong> ויברכם, וירד מעשות החטאת והעולה והשלמים<strong>"</strong> (ויקרא ט,כב). הרי שבירך אהרן את העם, לאחר הקרבת קורבנות המילואים, שהיו מוסף על עולת התמיד ונעשו אחרי עולת התמיד, ומכאן למדים, שהכוהנים מברכים את העם בתפילת המוסף, לאחר הזכרת קורבנות המוסף, שהרי התקינו את התפילות כנגד הקורבנות.<br><br><small>הירושלמי למד מן הכתובים את חובת הכוהנים לברך את העם בשחרית ובמוסף, ולא בשאר התפילות, וזה כשיטת החכמים, שאין נשיאת כפיים במנחה ובנעילה אלא בבוקר.<br>ברם, יש ללמוד מפסוק זה שהכוהנים נושאים את כפיהם בכל פעם שמקריבים קורבן ציבור תמידי, כגון תמיד ומוסף. נמצא שבכל תפילות ציבור שהם במקום קורבן ציבור הוא מצות עשה מן התורה לישא את כפיו ולברך (שו"ת "חתם סופר" חלק א "אורח חיים" סימן כב). מכאן, שהכוהנים מברכים את העם גם בתפילת המנחה.</small><br>• • •<br>דורשים את הכתוב הזה: "ויישא אהרן את ידיו אל העם ויברכם, וירד מעשות החטאת והעולה והשלמים" (ויקרא ט,כב):
<strong>המקרא הזה מסורס הוא, והלא לא צריך לומר אלא "וירד מעשות החטאת והעולה והשלמים" ואחר כך "וישא אהרן את ידיו" וגו', אלא מלמד, שבירידתו למזבח היה נושא את כפיו ומברך את העם</strong> – נראה, על פי הלשונות המקובלות במדרשי המקראות, שחוברו כאן בטעות שתי דרשות שונות, וכך צריך לגרוס: <strong>והלא לא</strong> היה <strong>צריך לומר אלא "וירד מעשות החטאת והעולה והשלמים" ואחר כך "וישא אהרן את ידיו" וגו', אלא מלמד...</strong> (- המשך דרשה זו חסר, וכאן מתחילה דרשה אחרת שמקורה בספרא -) <strong>המקרא הזה מסורס הוא</strong> – הכתוב הזה מהופך הוא<strong>, ואין ראוי לומר אלא "וירד מעשות החטאת והעולה והשלמים וישא אהרן את ידיו" וגו', שבירידתו למזבח</strong> (בספרא אין מילה זו ויש למחוק אותה, או שיש לגרוס: מן המזבח) <strong>נשא את כפיו ובירך את העם</strong> – שלאחר שירד אהרן מן המזבח, לאחר שעשה את הקורבנות על המזבח, בירך את העם<strong>.</strong><br><br><small>לפי הדרשה הראשונה, הכתוב הזה אינו מסורס, ואהרן נשא את כפיו ובירך את העם ואחר כך ירד מן המזבח, ובא הכתוב הזה ללמד (הדבר שבא הכתוב ללמד חסר בנוסח הירושלמי שלפנינו). ואילו לפי הדרשה השנייה, הכתוב הזה מסורס, ואהרן ירד מן המזבח ואחר כך נשא את כפיו ובירך את העם, ואין טעם למה הכתוב הזה מסורס.<br>הדרשה הראשונה אין מקורה ידוע, והדרשה השנייה והדרשות האמורות להלן מקורן באותה ברייתא בספרא.</small><br>
ועוד דורשים את הכתוב הזה: <strong>"ויברכם"</strong> (ויקרא ט,כב) <strong>- בעמידה</strong> – אהרן בירך את העם בעודו עומד על המזבח, ומכאן שהכוהנים מברכים את העם בעמידה<strong>.</strong> ושואלים: <strong>יכול שלא בעמידה?</strong> – יכול אני לומר, שמברכים את העם אפילו שלא בעמידה אלא בישיבה? ומניין שמברכים בעמידה בלבד? <strong>-</strong> ומשיבים: <strong>תלמוד לומר</strong> – בא הכתוב (דלהלן בפרשת עגלה ערופה) ללמדנו ולומר<strong>: "כי בם בחר יי' אלהיך לשרתו ולברך בשמו"</strong> (דברים כא,ה) – ה' בחר בכוהנים לעבוד במקדש ולברך את ישראל<strong>, מקיש ברכה לשירות</strong> – הכתוב הזה מקיש את ברכת הכוהנים לשירותם במקדש<strong>, מה שירות בעמידה</strong> – כשם שהכוהנים עובדים בעמידה, שנאמר: "לעמוד לפני ה' לשרתו" (דברים י,ח), וכן נאמר: "כי בו בחר ה' אלוהיך לעמוד לשרת בשם ה'" (שם יח,ה)<strong>, אף ברכה בעמידה</strong> – כך הם מברכים בעמידה<strong>. וכן הוא</strong> (הכתוב) <strong>אומר</strong> (בענין הפסח שעשה חזקיהו מלך יהודה)<strong>: "ויקומו הכהנים הלוים ויברכו את העם" וגו'</strong> (דברי הימים ב ל,כז) – הרי שבירכו הכוהנים, שהם משבט לוי, את העם בעמידה, והכוונה לברכת כוהנים. מן התורה לא למדנו דבר זה אלא בהקש, אבל בכתוב הזה הדבר נאמר בפירוש<strong>.</strong> והמשכו של הכתוב הזה: "ויישמע בקולם ותבוא תפילתם למעון קודשו לשמים" – <strong>בדורו של חזקיה</strong> מלך יהודה <strong>שהיו יגעים בתורה הכתוב מדבר</strong> – שמכיון שהיו עוסקים בתורה, ה' נשמע ונתרצה להם<strong>, אבל בדורות אחרים</strong> (הגרסה בספרא: בדורות האחרונים) <strong>שהיו עובדים עבודה זרה מהו</strong> (מה הוא (הכתוב)) <strong>אומר: "ובפרשכם כפיכם אעלים עיני מכם</strong>, גם כי תרבו תפילה אינני שומע<strong>"</strong> (ישעיהו א,טו) – שמכיון שחטאו, העלים ה' את עיניו מהם, כשהם פרשו את כפיהם בתפילה, ולא קיבל את תפילתם, גם כשהרבו להתפלל. פרישת הכפיים האמורה בכתוב הזה היא, לפי מה שדורשים כאן, נשיאת הכפיים של הכוהנים לברך את העם<strong>.</strong><br>
ועוד דורשים את הכתוב הזה: <strong>"ויברכם"</strong> (ויקרא ט,כב) <strong>- ברכה סתומה</strong> – הברכה שבירך אהרן את העם סתומה (אינה מפורשת)<strong>, אבל לא שמענו אי זו היא</strong> – שאין אנו יודעים מה היא הברכה שאמר אהרן<strong>, עד שבא הכתוב</strong> להלן <strong>ופירשה: "יברכך יי' וישמרך, יאר יי' פניו אליך ויחנך, ישא יי' פניו אליך וישם לך שלום"</strong> (במדבר ו,כד-כו) – זו ברכת הכוהנים, וזו היא הברכה שבירך אהרן את העם<strong>.</strong><br><br><small>ב<strong>ספרא</strong> 'שמיני' פרשה א נאמר: "ויישא אהרן את ידיו אל העם ויברכם" - זה מקרא מסורס, ואין ראוי לומר אלא "וירד מעשות החטאת והעולה והשלמים, ויישא אהרן את ידיו אל העם ויברכם", שבירידתו נשא את כפיו ובירך את העם.<br>"ויברכם" - בעמידה. אתה אומר בעמידה, או בעמידה ושלא בעמידה? - תלמוד לומר: "לעמוד לפני ה' לשרתו ולברך בשמו" (דברים י,ח), מקיש ברכה לשירות, מה שירות בעמידה, אף ברכה בעמידה. וכן הוא אומר: "ויקומו הכוהנים הלויים ויברכו את העם ויישמע בקולם ותבוא תפילתם למעון קודשו לשמים". בדורו של חזקיהו מלך יהודה שהיו עוסקים בתורה, מה נאמר בהם? - "ותבוא תפילתם למעון קודשו לשמים". אבל בדורות האחרונים שהיו עובדים עבודה זרה, מה נאמר בהם? - "ובפרשכם כפיכם...".<br>"ויברכם" - זו ברכה סתומה שאין אתה יודעה, וחזר הכתוב ופירש להלן: "יברכך ה' וישמרך... וישם לך שלום".<br><br>וראה בבלי סוטה לח,א.<br><br><strong>המקרא הזה מסורס הוא</strong><br>ב<strong>בבלי מגילה</strong> יח,א למדו מפסוק זה (ויקרא ט,כב), שבתפילה יש לומר ברכת כוהנים אחר ברכת עבודה וברכת הודאה. לימוד זה מובן, אם הכתוב הזה מסורס.<br><br>וב<strong>בבלי סוטה</strong> לח,ב אמרו: אמר רבי יהושע בן לוי: כל כוהן שאינו עולה בעבודה (רש"י: קודם שיסיים שליח צבור "רצה" צריך לעלות על הדוכן) - שוב אינו עולה, שנאמר: "ויישא אהרן את ידיו אל העם ויברכם וירד מעשות החטאת והעולה והשלמים" (רש"י: אלמא בעוד עבודה בידו בירך, ואחר כך "וירד מעשות", אלמא השתא הוא דגמר), מה להלן בעבודה, אף כאן בעבודה.<br><br>לפי רבי יהושע בן לוי, הכתוב הזה אינו מסורס.<br><br><strong>"ובפרשכם כפיכם"</strong><br>ב<strong>בבלי ברכות</strong> לב,ב אמרו: אמר רבי יוחנן: כל כוהן שהרג את הנפש לא יישא את כפיו, שנאמר: "ובפרשכם כפיכם... ידיכם דמים מלאו".<br><br>גם לפי מימרה זו, פרישת הכפיים האמורה בכתוב הזה היא נשיאת הכפיים של הכוהנים.<br>• • •<br>לאמור מכאן ועד סוף הלכה א יש מקבילה בירושלמי ברכות ד,א.</small>
(ו)  במשנה נזכרה תפילת נעילה. ושואלים: <strong>ומניין לנעילה?</strong> – מניין למדים, שיש להתפלל בימים מסוימים תפילת נעילה? <strong>-</strong> ומשיבים: <strong>אמר רבי לוי</strong> (אמורא ארץ ישראלי בדור השלישי)<strong>:</strong> נאמר: <strong>"גם כי תרבו תפילה אינני שומע"</strong> (ישעיהו א,טו) <strong>–</strong> כשחטאו, לא קיבל ה' את תפילתם, גם כשהרבו להתפלל, <strong>מיכן –</strong> מכאן למדים, <strong>שכל המרבה בתפילה נענה</strong> – שאם לא חטאו, ה' מקבל את תפילתם, כשמרבים להתפלל, ותפילת נעילה היא ריבוי תפילה על התפילות שמתפללים בכל ימות השנה, ומכיון שבתעניות, במעמדות וביום הכיפורים יש להרבות בתפילה, לכן בימים הללו מתפללים תפילת נעילה<strong>.</strong><br><br><small>פסוק זה הוא המשכו של הפסוק שהובא לעיל: "ובפרשכם כפיכם" וכו'. לעיל אמרו, שפרישת הכפיים האמורה בכתוב הזה היא נשיאת הכפיים של הכוהנים לברך את העם, ומכאן יש ללמוד, שהכוהנים מברכים את העם גם בתפילת הנעילה, שלמדו אותה מהפסוק הזה.</small><br>
ותמהים: <strong>מחלפה שיטתיה דרבי לוי!</strong> – מוחלפת (הפוכה) שיטתו של רבי לוי (דבריו כאן סותרים את דבריו שלו עצמו במקום אחר)! ומבארים את הסתירה: <strong>תמן</strong> (שם, במקום אחר, בירושלמי ביכורים ב,א) <strong>אמר רבי אבא בריה דרבי</strong> – בנו של רבי <strong>פפי</strong> (אמורא ארץ ישראלי בדור החמישי) בשם <strong>רבי יהושע דסיכני</strong> (אמורא ארץ ישראלי בדור הרביעי, מיישוב בגליל המערבי) שאמר <strong>בשם רבי לוי:</strong> נאמר: <strong>"בכל עצב יהיה מותר ודבר שפתים אך למחסור"</strong> (משלי יד,כג) – המרבה דברים יהיה לו חיסרון ונזק, שכן מצינו בחנה, אימו של שמואל הנביא, <strong>- חנה על ידי שריבת</strong> (שריבתה) <strong>בתפילתה</strong> – חנה האריכה בתפילתה לה' שייתן לה בן, כמו שנאמר: "כי הרבתה להתפלל לפני ה'" (שמואל א א,יב)<strong>,</strong> ועל ידי כך <strong>קיצרה בימיו</strong> (את ימיו) <strong>של שמואל, שאמרה: "וישב שם עד עולם"</strong> (שמואל א א,כב) – שאמרה חנה, שישב שמואל, שהיה לוי, לפני ה' כימי עולמו של לוי (כשנות עבודתו של לוי במשכן שבמדבר)<strong>, והלא אין עולם של לוי</strong> (עולמו של לוי) <strong>אלא חמשים שנה, דכתיב: "ומבן חמשים שנה ישוב מצבא העבודה"</strong> (במדבר ח,כה) – הרי שהלויים עבדו במשכן עד גיל חמישים, ומכאן יש ללמוד, שימיו של שמואל היו חמישים שנה, שמת בקיצור שנים. חנה, שאמרה לאחר לדת שמואל: "וישב שם עד עולם", פירשה את הנדר שנדרה בתפילתה: "ונתתיו לה' כל ימי חייו" (שמואל א א,יא), ש"כל ימי חייו" שנתנה אותו לה' הם "עד עולם", ואילו לא ריבתה בתפילתה, לא נדרה, וזהו שאמרו, שעל ידי שריבתה בתפילתה, קיצרה בימיו של שמואל<strong>.</strong>
ושואלים: <strong>והיי דילון</strong> (=והיי דין אילין) <strong>חמשין ותרתיי?</strong> – ואיזה אלה חמישים ושתיים? שלפי רבותינו, ימיו של שמואל היו חמישים ושתיים שנה, ואילו מכאן יש ללמוד, שחי חמישים שנה! - ומשיבים: <strong>אמר רבי יוסי בירבי בון</strong> (בר אבין, מגדולי ואחרוני אמוראי ארץ ישראל בדור החמישי)<strong>: ושתיים שגמלתו</strong> – שאמרה חנה: "עד ייגמל הנער והביאותיו ונראה את פני ה' וישב שם עד עולם", שלאחר שייגמל (יפסיק לינוק), שיהיה בן שנתיים, שזה זמן יניקתו של תינוק, ישב לפני ה' כימי עולמו של לוי, שהם חמישים שנה, הרי חמישים ושתיים שנה<strong>.</strong>
וממשיכים את התמיהה: שם אמר רבי לוי, שהמרבה בתפילה יהיה לו חיסרון ונזק, <strong>וכא הוא אמר הכין!</strong> – וכאן הוא (רבי לוי) אמר כך, שכל המרבה בתפילה נענה!<br>
ומיישבים את הסתירה: <strong>כאן ביחיד</strong> – במקום אחד (שם) מדובר ביחיד, שיחיד המרבה בתפילה יהיה לו חיסרון ונזק, כמו שמצינו בחנה<strong>, כאן בציבור</strong> – במקום השני (כאן) מדובר בציבור, שציבור המרבה בתפילה נענה, שאין הקב"ה מואס בתפילתם של רבים (בבלי ברכות ח,א), ותפילת נעילה היא תפילת ציבור (כמו שלמדנו מהפסוק "תרבו תפילה", שהוא לשון רבים)<strong>.</strong><br><br><small><strong>שתיים שגמלתו</strong><br>ב<strong>משנה גיטין</strong> ז,ו שנו: כמה היא מניקתו (כמה הוא זמן ההנקה)? - שתי שנים (מיום שנולד הילד).</small><br>• • •<br>מביאים דעות החלוקות על רבי לוי: <strong>רבי חייה</strong> (בר אבא, אמורא ארץ ישראלי בדור השלישי) אמר <strong>בשם רבי יוחנן</strong> (גדול אמוראי ארץ ישראל בדור השני), וכן <strong>רבי שמעון בן חלפותה</strong> (תנא בדור החמישי) אמר <strong>בשם רבי מאיר</strong> (גדול התנאים בדור הרביעי)<strong>: "והיה כי הרבתה להתפלל"</strong> (שמואל א א,יב) <strong>– מיכן –</strong> מכאן למדים, <strong>שכל המרבה להתפלל</strong> (במקבילה ובמסירה מהגניזה: המרבה בתפילה) <strong>נענה</strong> – שאפילו יחיד המרבה בתפילה נענה, כמו שמצינו בחנה, שהאריכה בתפילתה ונתקבלה תפילתה. ומכאן לנעילה<strong>.</strong><br><br><small>לפי דעות אלו, ובהן דעתו של רבי יוחנן, לא מת שמואל בן חמישים ושתיים בגלל חנה, שעל ידי שריבתה בתפילתה, קיצרה בימיו של שמואל, כדברי רבי לוי, אלא מת בן חמישים ושתיים משום שנדחה שמואל מפני דוד, כדברי רבי יוחנן עצמו ב<strong>בבלי תענית</strong> ה,ב:<br>אמר ליה רב נחמן לרבי יצחק: מאי דכתיב "ויהי כאשר זקן שמואל" (שמואל א ח), ומי קש שמואל כולי האי? והא בר חמשין ותרתין שנין הוה, דאמר מר: מת בחמישים ושתיים - זו היא מיתתו של שמואל הרמתי! - אמר ליה: הכי אמר רבי יוחנן: זקנה הקפיץ עליו הקב"ה (רש"י: הלבין שערו), דכתיב "נחמתי כי המלכתי את שאול (רש"י: ורצה הקב"ה להורגו מיד)... ויחר לשמואל ויזעק אל ה'..." (שמואל א טו) - אמר לפניו: ריבונו של עולם, שקלתני כמשה ואהרן, דכתיב: "משה ואהרן בכוהניו ושמואל בקוראי שמו" (תהילים צט), מה משה ואהרן לא בטלו מעשי ידיהם בחייהם, אף אני לא יבטלו מעשי ידי בחיי! - אמר הקב"ה: היכי אעביד? לימות שאול - לא קא שביק שמואל, לימות שמואל אדזוטר (רש"י: בחור) - מרנני כולי עלמא אבתריה (רש"י: דאמרי: מדמית זוטר, שמא חס וחלילה עברה היתה בו), לא לימות לא שאול ולא שמואל - כבר הגיעה מלכות בית דוד, ואין מלכות נוגעת בחברתה אפילו כמלא נימא. מיד הקפיץ עליו זקנה...</small><br>• • •
(ז)  ועוד שואלים בענין תפילת נעילה: <strong>עד אימתי היא נעילה</strong> (במקבילה בברכות: אימתי היא נעילה)<strong>?</strong> – מתי היא תחילת זמן תפילת נעילה? <strong>-</strong> ומשיבים: <strong>רבנן דקיסרין אמרין</strong> – חכמי קיסריה אומרים<strong>: איתפלגון רב</strong> (אמורא בבלי בדור הראשון, מגדולי האמוראים) <strong>ורבי יוחנן</strong> – נחלקו רב ורבי יוחנן (בשאלה זו)<strong>. רב אמר: בנעילת שערי שמים</strong> – תחילת זמן תפילת נעילה היא כשננעלים שערי שמים בעד השמש, והוא בשקיעת החמה<strong>.</strong> ו<strong>רבי יוחנן: בנעילת שערי היכל</strong> – תחילת זמן תפילת נעילה היא כשננעלים שערי ההיכל בבית המקדש לאחר גמר עבודות היום, והוא מבעוד יום לפני שקיעת החמה. תפילה זו נקראת במשנה 'נעילת שערים', לפי רב, על שום נעילת שערי שמים, ולפי רבי יוחנן, על שום נעילת שערי היכל<strong>.</strong><br><br><small><strong>שערי שמים</strong><br>שערי שמים הם שערים שברקיע, שבהם החמה יוצאת בבוקר ונכנסת בערב. בהנץ החמה היא יוצאת בשער מזרח של הרקיע, ובשקיעתה היא נכנסת בשער מערב של הרקיע. ואף שאין לה אלא שער אחד בבוקר ושער אחד בערב, השתמשו בלשון "שערי", משום שבכל יום ויום היא זורחת ושוקעת בנקודות מתחלפות. הביטוי "נעילת שערי שמים" מתאר את הזמן שבו עיגול החמה שוקע מתחת האופק ונכנס בשער מערב של הרקיע, ולכן נעילת שערי שמים היא בשקיעת החמה ("פירושים וחידושים בירושלמי").<br><br><strong>שערי היכל</strong><br>לא היה להיכל אלא שער אחד בלבד, ונקרא במשנה "שער הגדול". פתיחת שער ההיכל היתה סימן להתחלת עבודת היום במקדש, ונעילת שער זה היתה סימן שנשלמה עבודת היום. נעילת שערי היכל היתה אחר הדלקת הנרות, שהיתה העבודה האחרונה שבמקדש ביום (מלבד הקטרת חלבים ואיברים שהיתה בלילה), וקדמה הרבה לשקיעת החמה ("פירושים וחידושים בירושלמי").<br>אף שלא היה להיכל אלא שער אחד, השתמשו בלשון רבים "שערי", משום שהמשנה אמרה "נעילת שערים", והכוונה לארבע הדלתות שהיו לשער ההיכל. ואולי "היכל" כאן הוא כינוי לבית המקדש, ו"שערי היכל" הם שער ההיכל ושערי העזרה.</small><br>
<strong>אמר רבי יודן ענתונדריא</strong> (אמורא ארץ ישראלי בדור החמישי, מיישוב בגליל הלבנוני)<strong>: מתניתא מסייעא לרבי יוחנן</strong> – המשנה מסייעת לרבי יוחנן, ששנינו במשנתנו<strong>: בשלשה פרקים הכהנים נושאין את כפיהם ארבע</strong>(<strong>ה</strong>) <strong>פעמים ביום - בשחרית</strong> ו<strong>במוסף</strong> ו<strong>במנחה</strong> ו<strong>בנעילת שערים</strong> – הרי שנעילת שערים היא ביום<strong>.</strong> ומכאן יש לסייע לדעת רבי יוחנן: <strong>אית לך מימר נעילת שערי שמים ביום?!</strong> – וכי יש לך (אפשר לך) לומר, נעילת שערי שמים ביום?! שלדעת רב, שתחילת זמן תפילת נעילה היא בנעילת שערי שמים, שהוא בשקיעת החמה, אין אתה יכול לומר שנעילה היא ביום, שכן לאחר שקיעת החמה אין זה יום, והרי אמרו במשנה, שנעילה היא ביום ("הכוהנים נושאים את כפיהם... ביום... בנעילת שערים"). אבל לדעת רבי יוחנן, שתחילת זמן תפילת נעילה היא בנעילת שערי היכל, שהוא לפני שקיעת החמה, אין אתה יכול לומר אלא שנעילה היא ביום, ולכן המשנה מסייעת לרבי יוחנן, שהרי אמרו במשנה, שנעילה היא ביום.
(ח)  ומספרים: <strong>אחוה דאימיה דרב אדא הוה צייר גולתיה דרב בצומא רבא</strong> – אחי אימו של רב אדא היה מחזיק את גלימתו של רב בצום הגדול (ביום הכיפורים)<strong>. אמר ליה</strong> – אמר לו (רב)<strong>: כד תיחמי שימשא בריש דיקלי</strong> – כשתראה את השמש בראש הדקלים (לפני שקיעת החמה)<strong>, את יהב לי</strong> (במקבילה בברכות: תיהב) <strong>גולתי</strong> – אתה נותן לי את גלימתי<strong>, דניצלי נעילת שערים</strong> – שאתפלל נעילת שערים (תפילת נעילה)<strong>.</strong><br>
ותמהים: <strong>מחלפה שיטתיה דרב! –</strong> מוחלפת (הפוכה) שיטתו של רב (דבריו כאן סותרים את דבריו שלו עצמו במקום אחר)! ומבארים את הסתירה: <strong>תמן</strong> (שם, במקום אחר, לעיל) <strong>הוא אמר:</strong> תחילת זמן תפילת נעילה היא <strong>בנעילת שערי שמים</strong> – שהוא בשקיעת החמה<strong>, וכא</strong> (וכאן) <strong>הוא אמר:</strong> תחילת זמן תפילת נעילה היא <strong>בנעילת שערי היכל! –</strong> שלפי המסופר כאן, רב התפלל תפילת נעילה לפני שקיעת החמה, ומכאן שרב סבר, שתחילת זמן תפילת נעילה היא בנעילת שערי היכל, שלא כדעתו לעיל.
ומיישבים את הסתירה: <strong>אמר רבי מתניה</strong> (אמורא ארץ ישראלי בדור החמישי-השישי)<strong>: על ידי דהוה מאריך</strong> רב <strong>בצלותיה סגין –</strong> מכיון שהיה מאריך רב בתפילתו הרבה<strong>, הוה מגיע סמוך לנעילת</strong> (במקבילה בברכות: הוה מגיע לנעילת) <strong>שערי שמים –</strong> היה מגיע לנעילת שערי שמים. רב האריך בבקשות ובתחנונים קודם שהגיע לתפילה עצמה, ואמר תחנוניו קודם התפילה מבעוד יום לפני שקיעת החמה, וכשגמרם כבר שקעה חמה, והתפלל נעילה לאחר שקיעת החמה, כדעתו, שתחילת זמן תפילת נעילה היא בנעילת שערי שמים ("פירושים וחידושים בירושלמי")<strong>.</strong><br><br><small><strong>נעילת שערים</strong><br>ב<strong>בבלי יומא</strong> פז,ב אמרו: תנן התם: בשלשה פרקים בשנה כוהנים נושאים את כפיהם ארבע פעמים ביום, בשחרית במוסף במנחה ובנעילת שערים... מאי נעילת שערים? - רב אמר: תפילה יתרה (מתפלל שבע כשאר התפילות), ושמואל אמר: "מה אנו מה חיינו" (אומר נוסח וידוי בלבד, ואינו מתפלל שבע).<br><br>לפי הירושלמי, הן לרב והן לרבי יוחנן, נעילה היא תפילה יתרה (נוספת).<br><br><strong>צומא רבא</strong><br>ליום הכיפורים הוסיפו את הכינוי "הגדול", כדי להבחין בינו לבין צומות אחרים שנקראו בכינוי הסתמי "צום".</small><br>• • •
(ט)  ועוד שואלים בענין תפילת נעילה: <strong>נעילה מהו שתפטור את של ערב? –</strong> האם תפילת נעילה תפטור את תפילת הערב (תפילת ערבית), שאם התפלל נעילה, אינו מתפלל לאחריה ערבית?<br><br><small>להלן אמר רבי יוחנן, שאין אדם יכול להתפלל ערבית מבעוד יום, ולכן לדעת רבי יוחנן אין לשאול: "נעילה מהו שתפטור את של ערב?", שכן לדעתו זמן תפילת נעילה הוא לפני שקיעת החמה, ועדיין לא הגיע זמן תפילת ערבית, ולכן אין נעילה יכולה לפטור את של ערב.<br>בבבלי ברכות אמר רב, שאדם יכול להתפלל ערבית מבעוד יום, ולכן לדעת רב יש לשאול: "נעילה מהו שתפטור את של ערב?", שכן לדעתו זמן תפילת נעילה הוא לאחר שקיעת החמה, וכבר הגיע זמן תפילת ערבית, ולכן נעילה יכולה לפטור את של ערב. ואכן השיבו לשאלה זו בשמו של רב.</small><br>
ומשיבים: אמר <strong>רבי בא</strong> (רבי אבא, אמורא בבלי בדור השלישי, עלה לארץ ישראל) בשם <strong>רב חונה</strong> (רב הונא, גדול אמוראי בבל בדור השני) שאמר <strong>בשם רב: נעילה פוטרת</strong> תפילה <strong>של ערב –</strong> שאם התפלל נעילה, אינו מתפלל לאחריה ערבית<strong>.</strong><br><br><small>להלן אמרו, שמי שאומר שתפילת ערבית רשות, סבור שתפילת נעילה פוטרת תפילת ערבית, ומי שאומר שתפילת ערבית חובה, סבור שאין תפילת נעילה פוטרת תפילת ערבית. רב סבור שתפילת ערבית רשות, ולכן אמר שתפילת נעילה פוטרת תפילת ערבית.</small><br>
ושואלים על דברי רב: <strong>אמר רבי בא לרב חונה –</strong> שאל רבי בא את רב הונא רבו, שמסר את דברי רב<strong>: ואיכן</strong> (והיכן) <strong>הוא מזכיר של אבדלה</strong> (הבדלה)<strong>? –</strong> שבמוצאי יום הכיפורים יש להזכיר בתפילת ערבית הבדלה בברכה הרביעית (ברכת הדעה), שחתימתה "חונן הדעת", ואם תפילת נעילה פוטרת תפילת ערבית, היכן יזכיר בתפילת נעילה הבדלה? שהרי בתפילת נעילה אין ברכת הדעה.<br>
ועוד שואלים על דברי רב: <strong>אמר רבי יונה</strong> (מגדולי אמוראי ארץ ישראל בדור הרביעי-החמישי) <strong>לרבי בא –</strong> שאל רבי יונה את רבי אבא, שמסר את דברי רב<strong>: והיאך יהו שבע</strong> ברכות <strong>פוטרות שמונה עשרה</strong> ברכות<strong>? –</strong> שבתפילת נעילה של יום הכיפורים שבע ברכות, ובתפילת ערבית של מוצאי יום הכיפורים שמונה עשרה ברכות של ימי החול, ואיך תפילת נעילה פוטרת את תפילת ערבית, שאין ברכותיהן שוות?
<strong>אמר ליה –</strong> אמר לו (רבי אבא לרבי יונה)<strong>: ולא כבר איתתבת?! –</strong> וכי לא כבר הושבה (הוקשתה, הופרכה) ההלכה שאמר רב? ומדוע הקשית עוד על דברי רב?! שהרי כבר שאלתי על דברי רב: והיכן הוא מזכיר של הבדלה?
<strong>אמר ליה –</strong> אמר לו (רבי יונה לרבי אבא)<strong>: ובגין דאיתתבת תיבטל?! –</strong> וכי מכיון שהושבה (הוקשתה, הופרכה) ההלכה שאמר רב, תתבטל ההלכה הזו, ושוב אין להקשות עליה?! והרי ייתכן שישיבו על מה ששאלת, וירצו לקיים את ההלכה שאמר רב, אלא אם כן יקשו עליה את מה ששאלתי.<br>
ומעירים: <strong>אמר רבי יוסה</strong> (מגדולי אמוראי ארץ ישראל בדור הרביעי-החמישי)<strong>: מה דקשי רבי בא קשי יאות –</strong> מה שהקשה רבי אבא (על דברי רב) הקשה יפה (כראוי, כהוגן)<strong>,</strong> אבל <strong>מה דקשי רבי יונה לא קשי יאות –</strong> מה שהקשה רבי יונה (על דברי רב) לא הקשה יפה, משום שיש להשיב על מה ששאל רבי יונה כך: <strong>קל הקילו עליו מפני תעניתו שיהו שבע פוטרות שמונה עשרה –</strong> חכמים הקילו על אדם זה המתפלל נעילה ביום הכיפורים, שלא יתפלל לאחריה ערבית, מפני תעניתו שהתענה ביום זה, שלא יצטרך להאריך בתעניתו ולהתעכב מלאכול עד שיתפלל ערבית, ולכן, אף על פי שבתפילת נעילה שבע ברכות, ובתפילת ערבית שמונה עשרה ברכות, תפילת נעילה פוטרת את תפילת ערבית<strong>.</strong><br>• • •<br>מביאים דעות החלוקות על רב: <strong>רבי בא בר ממל</strong> (אמורא ארץ ישראלי בדור השני-השלישי) <strong>אמר לחברייא</strong> (לקבוצת החכמים בבית המדרש (חכמי טבריה))<strong>: מריי –</strong> רבותי<strong>, מן כולכון שמעית –</strong> מכולכם שמעתי, <strong>שאין נעילה פוטרת</strong> תפילה <strong>של ערב –</strong> שלא כדברי רב<strong>.</strong>
וכן אמר <strong>רבי סימון</strong> (אמורא ארץ ישראלי בדור השני-השלישי) <strong>בשם רבי לוי</strong> (הגרסה במקבילה בברכות: בשם רבי יהושע בן לוי (אמורא ארץ ישראלי בדור הראשון))<strong>: אין נעילה פוטרת</strong> תפילה <strong>של ערב.</strong>
<strong>אמר רבי יוסי בירבי בון</strong> (מגדולי ואחרוני אמוראי ארץ ישראל בדור החמישי)<strong>: ותני רבי חייה</strong> (בדור המעבר שבין התנאים לאמוראים) <strong>כן –</strong> ושונה רבי חייא (ברייתא) כך (שאין נעילה פוטרת של ערב)<strong>: בכל יום אדם מתפלל</strong> תפילה של <strong>שמונה עשרה</strong> ברכות שלמות, ולא מעין שמונה עשרה (תפילה מקוצרת בדומה לשמונה עשרה הברכות שבתפילה), וגם <strong>במוצאי שבת –</strong> בערבית במוצאי שבת מתפלל שמונה עשרה, ואינו יכול להתפלל מעין שמונה עשרה, אפילו בשעת הדחק (כגון שצריך לצאת לדרך במוצאי שבת מיד), מפני שצריך להזכיר הבדלה בברכה הרביעית (ברכת הדעה), שחתימתה "חונן הדעת", וכשמתפלל מעין שמונה עשרה אינו יכול להזכיר הבדלה, <strong>ובמוצאי יום הכיפורים –</strong> בערבית במוצאי יום הכיפורים מתפלל שמונה עשרה, ואינו יכול להתפלל מעין שמונה עשרה, אפילו בשעת הדחק (כגון מפני טורח התענית), מפני שצריך להזכיר הבדלה בברכה הרביעית, <strong>ובמוצאי תענית ציבור –</strong> המילה "במוצאי" שנאמרה לגבי תענית ציבור היא אשגרה מהמילה "במוצאי" שנאמרה לגבי שבת ויום הכיפורים (שכן ערבית במוצאי תענית ציבור היא כמו ערבית בכל יום, שיכול להתפלל מעין שמונה עשרה בשעת הדחק), והכוונה: ובתענית ציבור ("יפה עיניים", "פירושים וחידושים בירושלמי"), שבתפילות בתענית ציבור אינו יכול להתפלל מעין שמונה עשרה, אפילו בשעת הדחק, מפני שצריך לומר הזכרה של תענית. הרי שבמוצאי יום הכיפורים מתפלל בערבית שמונה עשרה, ואין נעילה פוטרת של ערב<strong>.</strong><br><br><small><strong>נעילה פוטרת של ערב</strong><br>ב<strong>בבלי יומא</strong> פז,ב אמרו: אמר רב: תפילת נעילה פוטרת את של ערבית. רב לטעמיה, דאמר תפילה יתרה היא, וכיון דצלי לה - תו לא צריך (ר"ח: להתפלל תפילת ערבית). מיתיבי (רש"י: קתני נעילה וקתני ערבית): אור (רש"י: ליל כניסתו) יום הכיפורים מתפלל שבע ומתוודה, בשחרית מתפלל שבע ומתוודה, במוסף מתפלל שבע ומתוודה, במנחה מתפלל שבע ומתוודה, בנעילה מתפלל שבע ומתוודה, בערבית מתפלל שבע מעין שמונה עשרה (רש"י: מפני טורח התענית). רבי חנינא בן גמליאל אומר משום אביו: מתפלל שמונה עשרה שלמות, מפני שצריך לומר הבדלה ב"חונן הדעת". - תנאי היא (רש"י: אי פטרה נעילה את של ערבית, אי לא)...<br><br>בבבלי כמו בירושלמי כאן הביאו ברייתא, שאין נעילה פוטרת את של ערב, שלא כדברי רב. דברי רבי חנינא בן גמליאל בשם אביו, רבן גמליאל, הם כדברי הברייתא ששנה רבי חייא שהובאה בירושלמי כאן.<br>גם בירושלמי להלן כמו בבבלי אמרו שנחלקו תנאים האם נעילה פוטרת את של ערב או לא.<br><br><strong>בכל יום מתפלל אדם שמונה עשרה</strong><br>ב<strong>משנה ברכות</strong> ד,ג שנינו: רבן גמליאל אומר: בכל יום מתפלל אדם שמונה עשרה (שאין לשנות ממטבע של שמונה עשרה). רבי יהושע אומר: מעין (בדומה ל)שמונה עשרה (אין אדם חייב להתפלל בכל יום כל שמונה עשרה ברכות, אלא מותר לו להתפלל גם מעין שמונה עשרה).<br><br>הברייתא ששנה רבי חייא שהובאה בירושלמי כאן היא דברי רבן גמליאל, שאמר: בכל יום מתפלל אדם שמונה עשרה. לדעת רבן גמליאל, בשעת הדחק מותר לו להתפלל מעין שמונה עשרה, חוץ מבמוצאי שבת ובמוצאי יום הכיפורים ובתענית ציבור, שאינו יכול להתפלל מעין שמונה עשרה, אפילו בשעת הדחק, כדברי הברייתא כאן. ולדעת רבי יהושע, אף שלא בשעת הדחק מותר לו להתפלל מעין שמונה עשרה.<br>• • •<br>כיון שדיברו בענין תפילת נעילה, מביאים שתי הלכות בענין זה, ואגב כך מביאים שתי הלכות דומות בענין תפילת מוסף. ההלכות וסדרן הם על פי הגרסה במקבילה בירושלמי ברכות ד,א, ולא על פי הגרסה כאן.</small>
(י)  אמר <strong>רבי יצחק בר נחמן</strong> (אמורא ארץ ישראלי בדור השני-השלישי) <strong>בשם רבי יהושע בן לוי</strong> (אמורא ארץ ישראלי בדור הראשון)<strong>: יום הכיפורים שחל להיות בשבת, אף על פי שאין</strong> תפילת <strong>נעילה בשבת</strong> – שמתפללים תפילת נעילה משום יום הכיפורים ולא משום השבת<strong>, מזכיר של שבת בנעילה</strong> – המתפלל תפילת נעילה מזכיר את השבת בתפילה (בברכת קדושת היום)<strong>.</strong><br><br><small>ב<strong>בבלי שבת</strong> כד,ב אמרו: אמר רבי יהושע בן לוי: יום הכיפורים שחל להיות בשבת, המתפלל נעילה צריך להזכיר של שבת (רש"י: לומר: "ותיתן לנו את יום השבת הזה ואת יום הכיפורים הזה", וחותם: "מקדש השבת ויום הכיפורים", ואף על פי שאין תפילת נעילה בשבת), יום הוא שנתחייב בארבע תפילות (רש"י: אין תפילת הלילה בכלל, אלא תפילות היום: שחרית, מוסף, מנחה ונעילה).<br><br><strong>ברכת קדושת היום ביום הכיפורים</strong> בנוסח ארץ ישראל לפי הגניזה:<br>[(לשבת:) "יום ענוגה (עונג)"...] (פתיחה לשבת לפני נוסח הברכה)<br>"אתה בחרת בישראל עמך"...<br>"ותיתן לנו ה' אלוהינו באהבה [(לשבת:) שבתות למנוחה,] מועדים לשמחה, [(לשבת:) את יום המנוח הזה,] את יום מקרא קודש הזה, את יום צום הכיפורים הזה, את יום מחילת העוון הזה, [(לשבת:) לאות ולברית,] למחילה ולסליחה ולשבת שבתון ולמקרא קודש, ככתוב בתורתך [(לשבת:) 'ביני ובין בני ישראל אות היא לעולם, כי ששת ימים עשה ה' את השמים ואת הארץ וביום השביעי שבת ויינפש' (שמות לא,יז),] ונאמר 'וידבר ה' אל משה לאמור אך בעשור לחודש...'" (ויקרא כג,כו-לב)...<br>"אלוהינו ואלוהי אבותינו גלה כבוד מלכותך"...<br>"אנא אלוהינו יעלה ויבוא"...<br>"והשיאנו ה' אלוהינו את ברכת [(לשבת:) שבתותיך ו]מועדיך לשלום, כאשר אמרת ורצית כן תברכנו סלה, כי בישראל עמך בחרת ואותנו קידשת מכל העמים, ו[(לשבת:) יום המנוח הזה,] יום מקרא קודש הזה, יום צום הכיפורים הזה, יום מחילת העוון הזה, באהבה ובשמחה הנחלתנו [(לשבת:) וכתוב 'ושמרו בני ישראל את השבת, לעשות את השבת לדורותם ברית עולם' (שמות לא,טז)]. ברוך אתה ה' מקדש ישראל [(לשבת:) והשבת] ויום צום הכיפורים ומועדי שמחה והזמנים ומקראי קודש".<br><br>ברכה זו כוללת פסוקים מענין יום הכיפורים אחרי "אנא אלוהינו יעלה ויבוא" ולפני "והשיאנו" (ויקרא טז,ל; מיכה ז,יח-כ; ועוד). הברכה כוללת גם קטעים מפויטים לשבת וליום הכיפורים.</small><br>
<strong>אוספון עלה</strong> – הוסיפו (הלכה דומה) עליה (על ההלכה הקודמת)<strong>: ראש חודש שחל להיות בתענית</strong> ציבור – שאם התחילו כבר להתענות בתעניות שגזרו בית דין על הציבור, וחלה תענית בראש חודש, מתענים (משנה תענית ב,י)<strong>, אף על פי שאין נעילה בראש חודש</strong> – שמתפללים תפילת נעילה משום התענית ולא משום ראש חודש<strong>, מזכיר של ראש חודש בנעילה</strong> – המתפלל תפילת נעילה מזכיר את ראש חודש בתפילה, שאומר מעין המאורע של ראש חודש ("יעלה ויבוא") בברכת העבודה. הלכה זו נלמדת מההלכה הקודמת שמסרו בשם רבי יהושע בן לוי<strong>.</strong><br><br><small><strong>הזכרה של ראש חודש</strong> בברכת העבודה בנוסח ארץ ישראל לפי הגניזה:<br>"אלוהינו ואלוהי אבותינו, יעלה ויבוא, יגיע, ייראה, יירצה, יישמע, ייזכר, ייפקד זכרוננו ופקדוננו וזכרון עמך בית ישראל לפניך לטובה ולרחמים ביום ראש החודש הזה. רחם עלינו בו והושיענו והרווח לנו מצרותינו, כי אליך עינינו, כי אל חנון ורחום אתה לבדך נקראת".</small><br>• • •<br>אמר <strong>רבי סימון בשם רבי יהושע בן לוי: שבת שחלה להיות בחנוכה, אף על פי שאין מוסף בחנוכה</strong> – שמתפללים תפילת מוסף משום שבת ולא משום חנוכה<strong>, מזכיר של חנוכה במוסף</strong> – המתפלל תפילת מוסף מזכיר את חנוכה בתפילה, שאומר מעין המאורע של חנוכה ("על הניסים") בברכת ההודאה<strong>.</strong><br>
<strong>אוספון עלה</strong> – הוסיפו (הלכה דומה) עליה (על ההלכה הקודמת)<strong>: ראש חודש</strong> טבת <strong>שחל להיות בחנוכה, אף על פי שאין מוסף בחנוכה</strong> – שמתפללים תפילת מוסף משום ראש חודש ולא משום חנוכה<strong>, מזכיר של חנוכה במוסף</strong> – המתפלל תפילת מוסף מזכיר את חנוכה בתפילה, שאומר מעין המאורע של חנוכה ("על הניסים") בברכת ההודאה. הלכה זו נלמדת מההלכה הקודמת שמסרו בשם רבי יהושע בן לוי<strong>.</strong><br><br><small>ב<strong>בבלי שבת</strong> כד,א אמרו: איבעיא להו: מהו להזכיר של חנוכה במוספים? (רש"י: בתפילת המוספים של שבת וראש חודש שבימי חנוכה, מהו להזכיר "על הניסים" בהודאה?) כיון דלית ביה מוסף בדידיה - לא מדכרינן, או דילמא: יום הוא שחייב בארבע תפילות? (רש"י: ערבית, שחרית, מוסף ומנחה, וכיון שתפילת מוסף חובת היום, אינה פחותה משאר תפילות היום) - רב הונא ורב יהודה דאמרי תרוייהו: אינו מזכיר, רב נחמן ורבי יוחנן דאמרי תרוייהו: מזכיר... ולית הלכתא ככל הני שמעתתא (רש"י: רב הונא ורב יהודה), אלא (רש"י: כתפילה אחת כך חברתה לכל דבר היום, ומזכיר) כי הא דאמר רבי יהושע בן לוי: יום הכיפורים שחל להיות בשבת, המתפלל נעילה צריך להזכיר של שבת, יום הוא שנתחייב בארבע תפילות.<br><br>בבבלי למדו, שיש להזכיר של חנוכה במוסף של שבת שחלה בחנוכה על פי הקש מדברי רבי יהושע בן לוי, שפסק שיש להזכיר של שבת בנעילה של יום הכיפורים שחל בשבת. אולם בירושלמי מסרו, שרבי יהושע בן לוי פסק כן במפורש גם במקרה זה.<br><br>וב<strong>פסיקתא רבתי</strong> פרשה ד נאמר: ילמדנו רבנו, ראש חודש שחל להיות בחנוכה, הואיל שאין תפילות המוספים בחנוכה, מי שהוא מתפלל תפילת המוספים, מהו שיהא צריך להזכיר של חנוכה? - לימדונו רבותינו: אמר רבי סימון בשם רבי יהושע בן לוי: ראש חודש שחל להיות בחנוכה, אף על פי שאין מוסף בחנוכה אלא בראש חודש, צריך להזכיר של חנוכה בתפילת המוספים. שבת שחלה להיות בחנוכה, אף על פי שאין מוסף בחנוכה אלא בשבת, צריך להזכיר של חנוכה בתפילת המוספים. והיכן הוא מזכיר? - בהודאה.<br>• • •<br>כיון שהביאו לעיל הלכה בענין ראש חודש שחל להיות בתענית ציבור, ממשיכים כאן לדון באותו ענין.</small><br>
שואלים: <strong>ראש חודש ותענית</strong> (במקבילה בברכות: ראש חודש שחל להיות בתענית)<strong>, איכן</strong> (היכן) <strong>הוא מזכיר של ראש חודש?</strong> – בתעניות ציבור מתפללים ארבע תפילות ביום, שחרית, מוסף, מנחה ונעילה. בראש חודש שחל להיות בתענית, בשחרית, במנחה ובנעילה מתפלל תפילה של שמונה עשרה ברכות, ומזכיר את המאורע של תענית כמו בכל תענית ציבור, ומזכיר את המאורע של ראש חודש בברכת העבודה (הברכה הראשונה משלוש הברכות האחרונות שבתפילה) או לדעת רבי אליעזר בברכת ההודאה (הברכה השנייה משלוש הברכות האחרונות שבתפילה) כמו בכל ראש חודש (תוספתא ברכות ג,י), אבל במוסף, היכן הוא מזכיר את המאורע של ראש חודש? - שהרי בכל ראש חודש, במוסף מתפלל תפילה של שבע ברכות ואומר את ברכת קדושת היום (ברכה מעניינו של היום) של ראש חודש ברכה רביעית, אבל בראש חודש שחל להיות בתענית, במוסף מתפלל כמו שמתפללים בתעניות משום התענית (שליח ציבור מתפלל עשרים וארבע ברכות, ויחיד מתפלל שמונה עשרה ברכות), והיכן הוא מזכיר את המאורע של ראש חודש?<br>
ומשיבים שלוש תשובות:
<strong>רבי זעורה אמר</strong> (רבי זירא, מגדולי האמוראים בדור השלישי)<strong>: בהודייה</strong> – המתפלל תפילת מוסף בראש חודש שחל בתענית מזכיר את המאורע של ראש חודש בברכת ההודאה, ואינו אומר את ברכת קדושת היום של ראש חודש ברכה בפני עצמה, משום שאין להוסיף על מספר הברכות שתיקנו חכמים (נראה שרבי זעורא פסק שהלכה כרבי אליעזר, שבתפילה מזכיר את המאורע של ראש חודש בברכת ההודאה)<strong>.</strong><br>
<strong>רבי בא בר ממל</strong> (אמורא ארץ ישראלי בדור השני-השלישי) <strong>אמר: בעבודה</strong> – המתפלל תפילת מוסף בראש חודש שחל בתענית מזכיר את המאורע של ראש חודש בברכת העבודה, ואינו אומר את ברכת קדושת היום של ראש חודש ברכה בפני עצמה<strong>.</strong><br>
<strong>רבי אבונה</strong> (רבי אבינא, אמורא בבלי בדור השלישי, עלה לארץ ישראל) <strong>אמר: אומרה ברכה רביעית</strong> – המתפלל תפילת מוסף בראש חודש שחל בתענית אומר את ברכת קדושת היום של ראש חודש ברכה רביעית בפני עצמה כמו בכל ראש חודש, ולאחריה חוזר לסדר הברכות של תענית<strong>.</strong><br>
<strong>אמר רבי בא</strong> (רבי אבא, אמורא בבלי בדור השלישי, עלה לארץ ישראל)<strong>: מה מצאנו בכל מקום אומרה ברכה רביעית</strong> – כשם שמצאנו בשבתות (בכל התפילות), בראשי חודשים (בתפילת מוסף) ובימים טובים (בכל התפילות), שהמתפלל אומר את ברכת קדושת היום ברכה רביעית, <strong>אף כאן ברכה רביעית</strong> – כך גם בראש חודש שחל להיות בתענית המתפלל תפילת מוסף אומר את ברכת קדושת היום של ראש חודש ברכה רביעית, כדברי רבי אבונה (רבי בא אמר אותה לשון שאמר רבי בעניין ברכת קדושת היום בתפילת מוסף של ראש השנה (תוספתא ראש השנה ב,יא; ירושלמי ראש השנה ד,ו))<strong>.</strong>
<strong>ונפק</strong> (במקבילה בברכות: וכן נפק) <strong>עובדא כהדא דרבי בא</strong> – וכך יצא המעשה (כלומר, פסק ההלכה) כמו (הדיעה) הזאת של רבי בא (שבא מעשה, שחל ראש חודש להיות בתענית, ויצאה הוראה למעשה, שהמתפלל תפילת מוסף אומר את ברכת קדושת היום ברכה רביעית בפני עצמה)<strong>.</strong><br><br><small>כשהוא מזכיר את המאורע של ראש חודש בברכת העבודה, הוא אומר "יעלה ויבוא", שכל דבר שהוא בקשה להבא אומרו בברכת העבודה. ולדעת רבי אליעזר, כשהוא מזכיר את המאורע של ראש חודש בברכת ההודאה, הוא אומר נוסח אחר המתקשר עם ברכת ההודאה, שמודה לה' על ראש חודש שנתן לנו, שכל דבר שהוא הודאה לשעבר אומרו בברכת ההודאה (כגון "על הניסים") (כך כתבו ב"פירושים וחידושים בירושלמי" ברכות ד,ג וב"תוספתא כפשוטה" ברכות ג,יא).<br>• • •<br>הקטע הבא "במה קורין" וכו' הועתק לכאן מלעיל ב,טו בענין ראש חודש שחל להיות בתענית. אפשר שהמעתיקים העתיקו משם לכאן גם את המילים "נפק עובדא כהדא דרבי בא", שבאות לפני הקטע הבא, והן שייכות לעיל בסיומו של הקטע הקודם שם "כמה היא התחלה", ואינן שייכות לכאן בסיומו של הקטע הקודם כאן "איכן הוא מזכיר של ראש חודש".<br>או חילוף הדברים. הקטע הבא "במה קורין" וכו' הועתק לעיל מכאן. אפשר שהמעתיקים העתיקו מכאן לשם גם את המילים "נפק עובדא כהדא דרבי בא", ששייכות לכאן בסיומו של הקטע הקודם, ואינן שייכות לעיל.<br>בכמה סוגיות בירושלמי שהועתקו מצאנו שמעתיקי הסוגיות התחילו את העתקת הסוגיה לפני תחילתה.</small><br>• • •
(יא)  ועוד שואלים: ראש חודש שחל להיות בתענית, <strong>במה קורין? –</strong> האם קוראים בתורה קריאה של ראש חודש או קריאה של תענית?
ומשיבים: <strong>רבי יוסי</strong> (מגדולי אמוראי ארץ ישראל בדור הרביעי-החמישי) <strong>אומר: קורין ברכות וקללות –</strong> קוראים בתורה קריאה של תענית. - בתעניות קוראים ברכות וקללות (משנה מגילה ג,ו) שבתורת כוהנים (ויקרא כו,ג ואילך)<strong>.</strong>
<strong>אמר לון</strong> (צריך לומר כמו במקבילות: ליה) <strong>–</strong> אמר לו <strong>רבי מנא</strong> (מגדולי ואחרוני אמוראי ארץ ישראל בדור החמישי) לרבי יוסי<strong>: בגין מודעתון די</strong> (=דהיא) <strong>תעניתא?! –</strong> בשביל להודיע להם שהיא תענית?! (וכי יש צורך שיהיו קוראים קריאה של תענית כדי להודיע לציבור שהיום הוא תענית, אף על פי שהוא ראש חודש?!) <strong>רביעין על מעיהון ולא ידעין די</strong> (=דהיא) <strong>תעניתא?! –</strong> שוכבים על מעיהם (על בטנם) ואין יודעים שהיא תענית?! (הלא הם יודעים שהיום הוא תענית בלי קריאה זו, שהרי הם משתחווים על הארץ (משתטחים בפישוט ידיים ורגליים), והשתחוויה זו היתה סימן היכר של יום התענית, כיון שאין נוהגים בה אלא בתענית ציבור בלבד, ולכן אין צורך שיהיו קוראים קריאה של תענית כדי להודיע להם שהיום הוא תענית!)
<strong>אמר ליה –</strong> אמר לו (רבי יוסי לרבי מנא)<strong>: להודיעך</strong> (נראה שצריך לומר: 'להודיע') <strong>שקורין ברכות וקללות –</strong> בראש חודש שחל בתענית קוראים בתורה קריאה של תענית כדי להודיע להם דבר זה עצמו, כלומר, קוראים קריאה זו מפני שהיא עניינו של היום, ולא כדי להודיע להם שהיא תענית (וכן פירש ב"פירושים וחידושים בירושלמי" ברכות ד,א. ונקט רבי יוסי בלשון 'להודיע', משום שרבי מנא בתמיהתו נקט בלשון זו, שאמר 'בגין מודעתון')<strong>.</strong><br>
ומספרים (בענין הקריאה בתורה בראש חודש שחל להיות בתענית): <strong>רבי יודן קפודקייא</strong> (אמורא ארץ ישראלי בדור החמישי-השישי, מאזור באסיה הקטנה) <strong>אמר קומי –</strong> אמר לפני <strong>רבי יוסה בשם רבי יודה בר פזי</strong> (אמורא ארץ ישראלי בדור השלישי, בנו של רבי שמעון בן פזי. משפחת בן פזי מקומה בלוד)<strong>: קורין בראש חודש –</strong> בראש חודש שחל בתענית קוראים בתורה קריאה של ראש חודש, שלא כדעת רבי יוסי שקוראים קריאה של תענית. - בראשי חודשים קוראים "ובראשי חודשיכם" (משנה מגילה ג,ו) - פרשת הקורבנות בראש חודש (במדבר כח,יא-טו)<strong>.</strong>
<strong>קם רבי יוסה עם רבי יודה בר פפי</strong> (צריך לומר: פזי) <strong>–</strong> עמד רבי יוסי עם רבי יהודה בר פזי (ניגש אליו כדי להעלות בפניו תמיהה על מה שאמר לפניו רבי יודן קפודקיא. 'קם עם' בארמית שומרונית מתפרש כמו 'נאבק עם')<strong>, אמר ליה –</strong> אמר לו (רבי יוסי לרבי יהודה בר פזי)<strong>: את</strong>(<strong>ה</strong>) <strong>שמעת מן אבוך הדא מילתא? –</strong> (האם) אתה שמעת מאביך את הדבר הזה (שקוראים קריאה של ראש חודש, כפי שאמר בשמך רבי יודן קפודקייא)?
<strong>אמר ליה –</strong> אמר לו (רבי יהודה בר פזי לרבי יוסי)<strong>: אבא לא אמר כן –</strong> אבי לא אמר כך (לא שמעתי מאבי את הדבר הזה)<strong>. אלא בעייני טב</strong> (יישוב ביהודה, בסביבות לוד, בצידה הדרומי, שבו היו יושבים בית דין שהיו מקבלים את העדים שראו את הירח החדש ומקדשים את החודש, וממנו היו מודיעים על כך לכל ישראל)<strong>, על ידי דאינון ידעין דהוא ריש ירחא –</strong> על ידי (מכיון, מפני) שהם יודעים שהוא ראש חודש (שבעין טב היו מקדשים את החודש), <strong>- קורין בראש חודש –</strong> קוראים שם בראש חודש שחל בתענית קריאה של ראש חודש ולא קריאה של תענית (רבי יודה בן פזי ידע זאת בשל קרבתו לאותו מקום. וזה המקור למה שאמר בשמו רבי יודן קפודקיא)<strong>; ושאר כל המקומות - קורין ברכות וקללות –</strong> אבל בשאר כל המקומות, מכיון שאין הם יודעים שהיום הוא ודאי ראש חודש, שעדיין לא הודיעו בית דין לכל המקומות שביום הזה נתקדש החודש, קוראים קריאה של תענית, מפני שאין קריאת ראש חודש שהיא ספק דוחה קריאת תענית שהיא ודאי (בכך קיבל רבי יוסי אישור לדעתו שקוראים ברכות וקללות)<strong>.</strong><br><br><small>כאן מסתיימת המקבילה לעיל.<br>• • •<br>הקטעים הבאים בענין הקריאה בתורה בראש חודש הועתקו לכאן מירושלמי מגילה ג,ה. הם מובאים כאן, כיון שדיברו לעיל בענין הקריאה בתורה בראש חודש שחל להיות בתענית.<br><br>שתי שיטות היו בחלוקת התורה לקריאות השוטפות של השבתות. לפי האחת, נחלקה התורה לחמישים וכמה פרשות, שקריאתן נסתיימה מדי שנה ביום טוב של שמיני עצרת. לפי השנייה, נחלקה התורה ליותר ממאה וחמישים סדרים, שקריאתם נסתיימה אחת לשלוש שנים ומחצה לערך במועד לא קבוע. השיטה הראשונה נתקבעה בבבל, והשיטה השנייה נתייחדה לארץ ישראל.</small>
(יב)  אומרים בענין הקריאה בתורה בראש חודש: <strong>ירמיה ספרא –</strong> הסופר (המלמד מקרא לילדים בבית הספר) <strong>שאיל –</strong> שאל <strong>לרב</strong> (צריך לומר: לרבי) <strong>ירמיה</strong> (מגדולי אמוראי ארץ ישראל בדור הרביעי)<strong>: ראש חודש שחל להיות בשבת, במה קורין? –</strong> האם קוראים בתורה שבעה קרואים קריאה של שבת (הסדר של אותה שבת על פי חלוקת התורה לסדרים) או קריאה של ראש חודש? <strong>- אמר ליה –</strong> אמר לו (רבי ירמיה)<strong>: קורין בראש חודש –</strong> קוראים בתורה שבעה קרואים קריאה של ראש חודש<strong>.</strong><br>
ומביאים ראיה: <strong>אמר רבי חלבו</strong> (אמורא בבלי בדור השלישי, עלה לארץ ישראל) <strong>קומי</strong> (לפני) <strong>רבי אימי</strong> (רבי אמי, אמורא ארץ ישראלי בדור השלישי)<strong>: מתניתא אמרה כן –</strong> המשנה (מגילה ג,ד) אמרה כך (המשנה מסייעת לרבי ירמיה)<strong>: לכל מפסיקין –</strong> בכל המועדים שחלו בשבת או בימי שני וחמישי מפסיקים את הקריאה הרגילה של הסדרים וקוראים קריאה מיוחדת בענין המועד<strong>: לראשי חדשים, לחנוכה ולפורים</strong>, לתעניות ולמעמדות וליום הכיפורים <strong>–</strong> שאם חלו בשבת או בימי שני וחמישי, מפסיקים את הקריאה הרגילה של הסדרים וקוראים קריאה מיוחדת מענין היום. הרי שכשחל ראש חודש להיות בשבת, קוראים קריאה של ראש חודש<strong>.</strong><br><br><small>ב<strong>בבלי מגילה</strong> ל,ב נחלקו רבי אמי ורבי ירמיה בפירוש המשנה הזו. לפי רבי אמי, בראשי חודשים שחלו בשבת מפסיקים את הקריאה הרגילה של הסדרים וקוראים שבעה בשל ראש חודש, וזה כדברי רבי חלבו בירושלמי כאן. ולפי רבי ירמיה, בראשי חודשים שחלו בשבת קוראים שישה או שבעה בסדר של אותה שבת ואחד קורא בשל ראש חודש (ראה בבלי מגילה כט,ב ומסכת סופרים יז,ב) ומפסיקים את הקריאה הרגילה של ההפטרות ומפטירים הפטרה מיוחדת מענין היום, וזה שלא כדבריו בירושלמי כאן.</small>
(יג)  ואומרים בענין הקריאה בתורה בראש חודש שחל בחנוכה: <strong>יצחק סחורה –</strong> הסוחר, <strong>שאל לרבי יצחק</strong> (נפחא, אמורא ארץ ישראלי בדור השני-השלישי)<strong>: ראש חודש שחל להיות בחנוכה</strong> (ראש חודש טבת)<strong>, במה קורין? –</strong> מה הקריאה שקוראים בתורה ביום זה? וכמה קוראים ביום זה? שכן בראש חודש קוראים ארבעה קרואים (משנה מגילה ד,ב), ובחנוכה קוראים שלושה קרואים, שאין קריאה בפחות משלושה. <strong>- אמר ליה –</strong> אמר לו (רבי יצחק)<strong>: קורין שלשה בראש חודש ואחד בחנוכה –</strong> קוראים בתורה ארבעה קרואים משום ראש חודש, שלושה קרואים ראשונים קוראים קריאה של ראש חודש, וקרוא רביעי קורא קריאה של חנוכה, מפני שקריאת ראש חודש שהיא תדירה קודמת לקריאת חנוכה שאינה תדירה. - בשמונת ימי חנוכה קוראים בפרשת הנשיאים (משנה מגילה ג,ו) - הקורבנות שהביאו נשיאי השבטים בחנוכת המזבח שבמשכן (במדבר פרק ז)<strong>.</strong><br>
ומביאים דיעה של אמוראים אחרים: אמר <strong>רבי פינחס</strong> (אמורא ארץ ישראלי בדור הרביעי) בשם <strong>רבי סימון</strong> (אמורא ארץ ישראלי בדור השני-השלישי), ו<strong>רבי אבא בר זמינא</strong> (אמורא ארץ ישראלי בדור הרביעי) <strong>מטי בה –</strong> הגיע בה (במימרה זו עד שם המוסר הקדום ביותר שלה ואמר אותה) <strong>בשם רבי אבודמא דחיפה</strong> (אמורא ארץ ישראלי בדור השני-השלישי, מושבו היה בחיפה)<strong>: קורין שלשה בחנוכה ואחד בראש חודש –</strong> קוראים בתורה ארבעה קרואים משום ראש חודש, שלושה קרואים ראשונים קוראים קריאה של חנוכה, כמו בשאר ימי החנוכה, וקרוא רביעי קורא קריאה של ראש חודש<strong>, להודיעך</strong> (נראה שצריך לומר: 'להודיע') <strong>שלא בא הרביעי אלא מחמת ראש חודש –</strong> כדי להודיע לציבור שהקרוא הרביעי לא בא משום חנוכה אלא בא משום ראש חודש, שהרי בחנוכה קוראים שלושה קרואים ובראש חודש ארבעה, ולכן הרביעי קורא בשל ראש חודש<strong>.</strong><br>
ומציעים קושיה על הדיעה השנייה בענין הקריאה בתורה בראש חודש שחל בחנוכה: <strong>בר שלמיא ספרא –</strong> הסופר, <strong>שאל –</strong> הקשה <strong>לרבי מנא: הגע עצמך</strong> (שער בנפשך) <strong>שחל ראש חודש של חנוכה</strong> (ראש חודש טבת) <strong>להיות בשבת, ולא שבעה קרויין אינון?! –</strong> וכי אין הם שבעה קרואים?! (ביום זה קוראים שבעה משום שבת, והקריאה של ראש חודש והקריאה של חנוכה שתיהן דוחות את הקריאה של שבת (הסדר של אותה שבת על פי חלוקת התורה לסדרים)) <strong>אית לך מימר שלא בא הרביעי</strong> (נראה שצריך לומר: <strong>השביעי</strong>, וכן הוא בראבי"ה) <strong>אלא מחמת ראש חודש?! –</strong> וכי יש לך (אפשר לך) לומר, שהשביעי בא משום ראש חודש?! שלפי הדעה השנייה, שבראש חודש שחל להיות בחנוכה, קוראים שלושה בחנוכה ואחד בראש חודש, הרי כשחל ראש חודש של חנוכה להיות בשבת, יש לקרוא שישה בחנוכה ואחד בראש חודש, אך במקרה זה אין אתה יכול לומר: להודיע שלא בא השביעי אלא מחמת ראש חודש, כמו שאמרו במקרה הקודם, שכן השביעי לא בא משום ראש חודש אלא משום שבת. וכשם שכשחל ראש חודש של חנוכה להיות בשבת, אין אומרים: להודיע שלא בא השביעי אלא מחמת ראש חודש, כך בראש חודש שחל להיות בחנוכה, אין אומרים: להודיע שלא בא הרביעי אלא מחמת ראש חודש, כיון שראוי שיהיה סדר אחד לקריאה בענינים של ראש חודש ושל חנוכה בשני המקרים האלה. כך הקשה בר שלמיא על הדעה השנייה.
<strong>אמר ליה –</strong> אמר לו (רבי מנא לבר שלמיא הסופר)<strong>: והדא שאילתיה דספר! –</strong> וזאת שאלתו של סופר! (זאת שאלה שיש לשאול סופר! רבי מנא השיב לבר שלמיא ספרא בדרך הלצה, שלא היה צריך לשאול שאלה זו לחכם, אלא היה יכול לשאול אותה לסופר (חכם עדיף מסופר, והסופרים היו ממוצעים בין החכמים ובין התלמידים), כיוון שאין זו שאלה כלל, מפני שאינו דומה ראש חודש של חנוכה שחל בחול לראש חודש של חנוכה שחל בשבת, שבראש חודש של חנוכה שחל בחול, שהרביעי בא משום ראש חודש, קוראים שלושה בחנוכה והרביעי בראש חודש, אבל בראש חודש של חנוכה שחל בשבת, שהשבעה באים משום שבת, קוראים שישה בראש חודש והשביעי בחנוכה, כיוון שתדיר קודם, ואין למדים אפשר משאי אפשר (וכן פירש ב"פירושים וחידושים בירושלמי" ברכות ד,א)<br><br><small>עד כאן המקבילה בירושלמי מגילה.<br><br>אפשר שתשובת רבי מנא היא שלא חילקו חכמים בין חול לשבת, וכיוון שבחול קורא בשל חנוכה בראשונה והאחרון בשל ראש חודש, גם בשבת ראש חודש וחנוכה הסדר כן, שקורא בשל חנוכה בראשונה והאחרון בשל ראש חודש, ואף שטעמו של סדר זה בחול אין לו מקום בשבת, לא ראו חכמים לשנות את הסדר בשבת ממה שהוא בחול ("פירושים וחידושים בירושלמי" שם).<br><br><strong>ראש חודש שחל להיות בחנוכה</strong><br>ב<strong>תוספתא מגילה</strong> ג,ט שנינו: בראש חודש של חנוכה קורים "ובראשי חודשיכם".<br><br>לפי התוספתא בראש חודש של חנוכה קורים בראש חודש בלבד, ואין משגיחים בחנוכה כל עיקר. אבל בירושלמי תפסו כדבר פשוט שקורים בשניהם, אלא שנחלקו האם קורים שלושה בחנוכה ואחד בראש חודש או להיפך. ושמא דיברו בירושלמי במקומות שבארץ ישראל שנהגו כמנהג הבבליים ("תוספתא כפשוטה").<br><br>כך הנוסח בכתב יד אחד של התוספתא. אבל הנוסח בשני כתבי יד אחרים של התוספתא: בראש חודש קורים "ובראשי חודשיכם". ונראה שהוא הנוסח הנכון.<br><br>ב<strong>בבלי מגילה</strong> כט,ב אמרו: איתמר: ראש חודש טבת שחל להיות בחול - רבי יצחק נפחא אמר: קרו תלתא בדראש חודש וחד קרי בדחנוכה. ורבי אבדימי דמן חיפה אמר: קרו תלתא בדחנוכה וחד קרי בדראש חודש. - אמר רבי מני: כוותיה דרבי יצחק נפחא מסתברא, תדיר ושאינו תדיר - תדיר קודם (וכיוון שראש חודש תדיר מחנוכה, הקריאה היא בעניינו). - אמר רבי אבין: כוותיה דרבי אבדימי דמן חיפה מסתברא, מי גרם לרביעי שיבוא (מי גרם שיקראו בתורה ארבעה אנשים) - ראש חודש (שבחנוכה קוראים רק שלושה), הלכך רביעי קרי בדראש חודש (להדגיש שתוספת הרביעי מפני ראש חודש היא).<br>מאי הוי עלה? - רב יוסף אמר: אין משגיחים בראש חודש. רבה אמר: אין משגיחים בחנוכה.<br><br>בבבלי נחלקו רבי יצחק (נפחא) ורבי אבדימא (אבדימי) דמן חיפה כפי שנחלקו בירושלמי. בירושלמי אין הנימוק של רבי מנא לדברי רבי יצחק. הנימוק שנתן רבי אבין לדברי רבי אבדימא בבבלי הוא זה שנתן רבי אבדימא עצמו לדבריו בירושלמי. בבבלי הכריע רבי מנא כרבי יצחק, ואילו בירושלמי נשאל רבי מנא על דברי רבי אבדימא ודחה את השאלה. לעומת דעת חכמי ארץ ישראל, פסקו אמוראי בבל שאחת הקריאות נדחית לגמרי, אלא שנחלקו רבה ורב יוסף איזו קריאה נדחית.<br><br>לפי דעת הגאונים והראשונים, רב יוסף כרבי אבדימא ורבה כרבי יצחק, אולם לפי זה הלשון "משגיחים" ו"אין משגיחים" קשה ליישבה, שהרי לכל הדיעות קוראים בין בשל ראש חודש ובין בשל חנוכה, ואם כן משגיחים בשניהם. וכבר היה הלשון הזאת קשה לרש"י ולתוספות ופירשו: אין משגיחים לעשות עיקר (לעשות עניין זה עיקר הקריאה, אלא העניין האחר עיקר וקוראים בו שלושה). אלא שלפי זה לא השוו שני התלמודים מידתם, שלדעת הירושלמי אין קוראים בשני עניינים לא בשבת ראש חודש, לא בשבת חנוכה ולא בארבע פרשיות, בניגוד לדעת הבבלי שבכל אלה הימים הנזכרים קוראים בשני עניינים, ואילו בראש חודש טבת - לפי הירושלמי הכל מודים שקוראים בשל ראש חודש ובשל חנוכה, ולא נחלקו אלא באיזה עניין קורא ראשונה, ולפי הבבלי כל אמוראי בבל מודים שאין קורא אלא בעניין אחד, אלא שנחלקו אם קורא בשל ראש חודש או בשל חנוכה (פירושים וחידושים בירושלמי" שם).<br><br><strong>ראש חודש של חנוכה שחל להיות בשבת</strong><br>ב<strong>בבלי מגילה</strong> כט,ב אמרו: אמר רבי יצחק נפחא: ראש חודש טבת שחל להיות בשבת - מביאים (מחדר הסמוך לבית הכנסת) שלוש תורות וקורים אחד בעניינו של יום (בפרשת השבוע) ואחד בשל ראש חודש ואחד בשל חנוכה.<br><br>רבי יצחק הלך לשיטתו, שכל התדיר מחברו קודם לחברו. הוראה זאת בבבלי היא לפי מי שסבור, שאין מפסיקים את הקריאה הרגילה של הסדרים לקריאת פרשות של ימים מיוחדים שחלו בשבת. אבל בירושלמי סבורים, שמפסיקים את הקריאה הרגילה של הסדרים לקריאת פרשות של ימים מיוחדים שחלו בשבת, כפי שהיה מקובל בארץ ישראל. לכן דומה שיש בהוראה זאת עיבוד בבלי של מימרת רבי יצחק המקורית.<br><br>לא בלבד שלא מצינו בירושלמי קריאה של שלושה עניינים, אלא אפילו בשני עניינים לא קראו אלא בראש חודש טבת בין שחל בחול בין שחל בשבת, אולם בשבת ראש חודש וארבע פרשיות לא קראו בעניינו של יום, בניגוד למנהג בבל שקראו בשבת ראש חודש גם בפרשת השבוע, וכן בארבע פרשיות היה המנהג הרגיל שם שלא להפסיק בסדר פרשיות. ומהמשא והמתן בסוגיה שלפנינו על ראש חודש שחל בתענית מוכח שקריאה בשני עניינים לא היתה נוחה בעיני חכמי ארץ ישראל, ולכן יש מי שאומר שקורא בשל תענית ויש מי שאומר שקורא בשל ראש חודש, אולם הכל מודים שאינו קורא בשניהם. ורק בחנוכה וראש חודש לא נמנעו מלשנות מנהגם שלא לקרוא בשני עניינים, משום שיש פנים לכאן ולכאן, שיש לומר שאין משגיחים בחנוכה, שכן ראש חודש מקודש והוא יום שיש בו מוסף, ויש לומר שאין משגיחים בראש חודש, שכן "פרסומי ניסא עדיף", ולכן שינו את המנהג הקבוע וקראו בשני עניינים (פירושים וחידושים בירושלמי" שם).<br>• • •<br>כיון שנחלקו לעיל אמוראים האם נעילה פוטרת תפילת ערבית או לא, מביאים כאן דעות תנאים ואמוראים שנחלקו האם תפילת ערבית רשות או חובה. שתי המחלוקות הללו תלויות זו בזו, כאמור להלן.</small>
(יד)  האם מתפללים תפילת ערבית מבעוד יום? -
מספרים: <strong>רבי</strong> (רבי יהודה הנשיא, בדור החמישי לתנאים) <strong>מפקד לאבא דו</strong> (צריך לומר כמו להלן ובמקבילה בברכות: לאבדן) <strong>אמוריה –</strong> רבי (כשהיה יושב ודורש) ציוה את אבדן (אבא יודן) האמורא שלו (המתורגמן, שהיה משמיע בקול רם ומתרגם מעברית לארמית את דרשת הרב לציבור)<strong>: אכריז קומיהון</strong> (במקבילה ובמסירה מהגניזה: קומי ציבורא) <strong>–</strong> הכרז לפניהם (הודע בקול רם לפני הציבור בבית המדרש את ההכרזה דלהלן)<strong>, מאן דמצלי יצלי דרמשא עד דיומא קאים –</strong> מי שמתפלל (מי שרוצה להתפלל), יתפלל (רשאי אפילו לכתחילה להתפלל בכל יום) של ערב (תפילת ערבית) בעוד היום קיים (מבעוד יום, לפני שקיעת החמה, מפני שלדעת רבי תפילת ערבית רשות, ולכן אין מדקדקים בזמנה)<strong>.</strong> וכן <strong>רבי חייה בר בא</strong> (רבי חייא בר אבא, אמורא ארץ ישראלי בדור השלישי) <strong>מפקיד לאמוריה: אכריז קומיהון</strong> (קומי ציבורא)<strong>, מאן דמצלי יצלי דרמשא עד דיומא קיים.</strong><br>
<strong>אמר רבי חנינה</strong> (בר חמא, אמורא ארץ ישראלי בדור הראשון)<strong>: משכני –</strong> משך אותי, הוליכני <strong>רבי ישמעאל בירבי יוסי</strong> (תנא בדור החמישי) <strong>אצל פונדקי</strong> (בעל אכסניה (במקבילה: פונדק)) <strong>אחד ואמר לי, כאן נתפלל אבא של לילי שבת בערב שבת –</strong> במקום הזה התפלל אבי (רבי יוסי בן חלפתא) תפילת ערבית של ליל שבת בערב שבת מבעוד יום. מכאן שמתפללים ערבית מבעוד יום ("לילי" הוא צורת יחיד נסמך (ולא צורת רבים) והושפע מן הארמית)<strong>.</strong><br>
<strong>אמר רבי אימי</strong> (רבי אמי, אמורא ארץ ישראלי בדור השלישי)<strong>: רבי יוחנן</strong> (גדול אמוראי ארץ ישראל בדור השני) <strong>פליג –</strong> רבי יוחנן חלוק על המימרה הזו של רבי חנינא, שהקשה רבי יוחנן על מה שסיפר רבי חנינא: איך התפלל רבי יוסי של לילי שבת בערב שבת?, שרבי יוחנן סבור שאין להתפלל תפילת ערבית מבעוד יום, מפני שלדעתו תפילת ערבית חובה<strong>, ולא הוה צריך מתפלגה –</strong> ולא היה צריך רבי יוחנן לחלוק על המימרה הזו של רבי חנינא, כפי שפירש רבי אמי: <strong>למה? –</strong> מדוע לא היה צריך רבי יוחנן לחלוק? <strong>שכן מוסיפין מחול על קודש –</strong> מפני שיש להקדים מעט את זמן תחילת השבת ולאחר את זמן סיומה. הרי שהשבת מתחילה מבעוד יום, ולכן רשאים להקדים ולהתפלל של לילי שבת בערב שבת<strong>, ועוד, דסלקון חמרייא מן ערב</strong> (יישוב בגליל התחתון, מקומו של רבי חנינא בן דוסא)  <strong>לציפורין</strong> (עיר בגליל התחתון)  <strong>ואמרון –</strong> שעלו (בערב שבת) החמרים (נוהגי חמורים) מערב לציפורי ואמרו (כשבאו לציפורי)<strong>: כבר שבת רבי חנינה בן דוסא</strong> (תנא בדור הראשון) <strong>בעירו –</strong> בעיר ערב. רבי חנינה בן דוסא קיבל עליו שבת זמן רב לפני השבת, בעוד היום גדול, כשיצאו החמרים מן ערב ללכת לציפורי. הרי שאפשר להקדים את השבת לפני זמנה, ולכן רשאים להקדים ולהתפלל של לילי שבת בערב שבת. - ולכן, משני הטעמים האלה, לא היה צריך רבי יוחנן לחלוק על כך, כיון שמתפללים ערבית של ליל שבת בערב שבת<strong>.</strong>
והמשיך רבי אמי ואמר: <strong>והיידא אמר</strong> (במקבילה בברכות ובבראשית רבה: והיידא אמרה דא)<strong>? –</strong> ואיזו אומרת זאת? על איזו מימרה היה צריך רבי יוחנן לחלוק? <strong>דאמר –</strong> שאמר <strong>רבי חנינא: משכני רבי ישמעאל בירבי יוסי אצל פונדקי אחד ואמר לי, כאן נתפלל אבא של מוצאי שבת בשבת –</strong> רבי חנינא אמר עוד, שרבי יוסי התפלל תפילת ערבית של מוצאי שבת בשבת. והיה צריך רבי יוחנן לחלוק על המימרה הזו של רבי חנינא, כיון שאין להתפלל של מוצאי שבת בשבת, משום שאין עושים את השבת חול<strong>.</strong><br>
ואומרים (במקבילה בבראשית רבה: אמר רבי אסי): <strong>ואפילו עלה לא הוה צריך מתפלגה –</strong> ואפילו עליה (על המימרה השנייה של רבי חנינא) לא היה צריך רבי יוחנן לחלוק, כפי שמפרשים: <strong>דרבי מפקד לאבדן אמוריה –</strong> שהרי רבי (כשהיה יושב ודורש) ציוה את אבדן האמורא שלו<strong>: אכריז קומיהון</strong> (קומי ציבורא) <strong>–</strong> הכרז לפניהם (לפני הציבור)<strong>, מאן דיצלי יצלי עד יומא קיים –</strong> מי שמתפלל יתפלל (רשאי להתפלל בכל יום) של ערב (תפילת ערבית) מבעוד יום (ואפילו של מוצאי שבת בשבת)<strong>;</strong> ועוד, <strong>רבי חייה ברבי בא מפקד לאמוריה: אכריז קומיהון</strong> (קומי ציבורא)<strong>, מאן דמצלי יצלי דרמשא עד דיומא קיים –</strong> לכן לא היה צריך רבי יוחנן לחלוק אף על כך, שמתפללים ערבית של מוצאי שבת בשבת<strong>.</strong><br><br><small>נראה שבימי רבי עוד לא נהגו להתפלל תפילת הערב בציבור, ולכן בהכרזתו דקדק לומר: "מאן דמצלי יצלי", שכל יחיד ויחיד שרוצה להתפלל יתפלל.<br>בדורות האמוראים יש שלא התפללו תפילת ערבית כלל, וכמו שמוכח מדברי רבי ודברי רבי חייא בר ווה: "מאן דמצלי יצלי", כלומר, מי שרוצה להתפלל יתפלל, מכאן שיש שלא התפללו כלל ("פירושים וחידושים בירושלמי" ברכות ד,א).<br><br>דעת רבי יוחנן היא שאין תפילת הערב מבעוד יום, אולם תלמידו רבי אמי, אף שמסכים לדעת רבו, מחלק בין תפילת ערבית בימי חול לתפילת ערבית של שבת, שכיון שמצווה להוסיף מחול על הקודש, כשמקבל שבת עליו אנו רואים את אותה השעה כחלק של ליל שבת, ולכן מתפלל בה תפילת ליל שבת ("פירושים וחידושים בירושלמי" שם).<br><br>המונח 'ויידא אמרה דא' כאן מציע את המקור שעליו נחלק-הקשה רבי יוחנן, ולא מקור המסייע לשלב אחר בדיון, כמובנו הרגיל של המונח. לפנינו הוראה חריגה של המונח, אך דומה שהוראתו כאן אינה אלא הרחבה של משמעותו הרגילה, כיוון שסוגייתנו מקיימת מבנה דומה למבנים המקובלים בסוגיות 'ויידא': הצעה, דחיית ההצעה, 'ויידא' והצעה חלופית במקום הדברים שנדחו ("עטרה לחיים", עמודים 138-139).<br><br><strong>תפילת ערבית מבעוד יום</strong><br>ב<strong>משנה ברכות</strong> ד,א שנו: תפילת המנחה עד הערב (עד שקיעת החמה). רבי יהודה אומר: עד פלג המנחה (אחת עשרה שעות חסר רביע).<br><br>וב<strong>בבלי ברכות</strong> כז,א אמרו: אמר רב חסדא: נחזי אנן, מדרב מצלי של שבת בערב שבת מבעוד יום (רש"י: שקיבל עליו שבת מבעוד יום) - שמע מינה: הלכה כרבי יהודה (רש"י: כרבי יהודה סבירא ליה, דאמר מפלג המנחה אזיל ליה זמן תפלת המנחה ועייל ליה זמן תפלת ערבית). אדרבה, מדרב הונא ורבנן לא הוו מצלו עד אורתא, שמע מינה: אין הלכה כרבי יהודה! השתא דלא אתמר הלכתא לא כמר ולא כמר, דעבד כמר (שעשה כרבי יהודה והתפלל בזמן זה תפילת הערב) - עבד, ודעבד כמר (שעשה כרבנן והתפלל בזמן זה תפילת המנחה) - עבד.<br>ו<strong>שם</strong> אמרו עוד: רב אקלע לבי גניבא וצלי של שבת בערב שבת. שמע מינה: מתפלל אדם של שבת בערב שבת.<br>ו<strong>שם</strong> כז,ב אמרו עוד: אמר אבדן (האמורא של רבי): פעם אחת התפלל רבי של שבת בערב שבת... אמר אבדן: פעם אחת נתקשרו שמים בעבים, כסבורים העם לומר חשכה הוא, ונכנסו לבית הכנסת והתפללו של מוצאי שבת בשבת, ונתפזרו העבים וזרחה החמה, ובאו ושאלו את רבי, ואמר: הואיל והתפללו - התפללו (רש"י: ולא הצריכם להתפלל משתחשך, אלמא: תפילה היא, ואף על פי שלא הותרו במלאכה).<br>אמר רבי חייא בר אבין: רב צלי של שבת בערב שבת, רבי יאשיה מצלי של מוצאי שבת בשבת.<br>אמר רבי זירא אמר רבי אסי אמר רבי אלעזר אמר רבי חנינא אמר רב: בצד עמוד זה התפלל רבי ישמעאל ברבי יוסי של שבת בערב שבת. כי אתא עולא, אמר: בצד תמרה הוה ולא בצד עמוד הוה, ולא רבי ישמעאל ברבי יוסי הוה אלא רבי אלעזר ברבי יוסי הוה, ולא של שבת בערב שבת הוה אלא של מוצאי שבת בשבת הוה.<br><br>הגאונים פירשו, שכל החכמים שהעידו עליהם שהתפללו של שבת בערב שבת ושל מוצאי שבת בשבת, התפללו תפילת ערבית בכל יום מפלג המנחה ולמעלה, מפני שהם סוברים כרבי יהודה, ומשנגמר זמן מנחה מתחיל זמנה של ערבית ("תוספתא כפשוטה").<br><br>לפי הבבלי, לרבי יהודה שתפילת המנחה עד פלג המנחה, תפילת הערב מפלג ולמעלה, ולרבנן שתפילת המנחה עד הערב, תפילת הערב משחשיכה. ואולם לפי הירושלמי, אין עניין זמנה של תפילת הערב אצל מחלוקת רבי יהודה וחכמים, אלא תלוי במחלוקת רבן גמליאל ורבי יהושע האם תפילת הערב חובה או רשות, שלמי שאומר חובה - תפילת הערב משחשיכה גם לרבי יהודה, ולמי שאומר רשות - תפילת הערב מבעוד יום גם לחכמים דרבי יהודה, שקולה היא שהקלו בה להתפלל אותה ואפילו בזמן תפילת מנחה.<br>ולפי שתי השיטות האלה, גם המעשיות שסיפרו בשני התלמודים על רבי שונות הן בתוכנן. בבבלי מסופר שפעם אחת טעה רבי וחשב שבא השמש והתפלל ערבית, אולם כתלמידו של רבי יהודה סמך על דעת רבו ולא חזר להתפלל משחשיכה, ואף שלרבנן חייב לחזור ולהתפלל. אבל לפי הירושלמי כך היה המעשה, שרבי ציווה לציבור להתפלל לכתחילה מבעוד יום, ולא משום שהלך בשיטת רבי יהודה, אלא שחשש שמא כשילכו לביתם לסעודתם יאכלו וישתו ונמצאה שינה חוטפתם ולא יתפללו כלל, ולכן ציווה עליהם להתפלל מיד כשסיים את דרשתו, ואף מבעוד יום, שתפילת ערבית רשות ואין מדקדקים בזמנה.<br>בירושלמי לא פירשו מאיזה זמן ולמעלה מבעוד יום יכול להתפלל תפילת הערב בערב שבת, אולם לדעת הבבלי ברור הוא שמתפלל רק מפלג המנחה בהסכם לדעתו של רבי יהודה ("פירושים וחידושים בירושלמי" שם).<br><br>לפי הבבלי, רב סבור, שמתפללים תפילת ערבית מפלג המנחה (שעה ורבע קודם הלילה) ולמעלה, הואיל וזמן תפילת המנחה לרבי יהודה הוא עד פלג המנחה, ומכאן ואילך הוא זמן תפילת ערבית. אבל ב<strong>ירושלמי ברכות</strong> ד,א אמרו, שרב לא התפלל מנחה בשקיעת החמה אלא הקדים להתפלל, כדי לצאת ידי הכל ולהוציא עצמו מן המחלוקת (רבי יהודה וחכמים שנחלקו בתפילת המנחה). בירושלמי שם, שלא כמו בבבלי, לא אמרו שרב סבור כרבי יהודה.<br>המעשים שמסופרים בירושלמי על רבי יוסי, מסופרים בבבלי על בניו, ונחלקו שם בפרטי המעשים.<br><br><strong>משכני רבי ישמעאל ברבי יוסי... אמר לי: כאן נתפלל אבא...</strong><br>ב<strong>תוספתא ברכות</strong> ג,ב שנו: תפילת הערב אין לה קבע. רבי לעזר ברבי יוסי אומר: עם נעילת שערים (עם נעילת שערי היכל, מבעוד יום). אמר רבי לעזר ברבי יוסי: אבא (רבי יוסי) היה מתפלל אותה (תפילת הערב) עם נעילת שערים.<br><br>דבריו של רבי אלעזר ברבי יוסי בתוספתא, שהעיד על אביו שהתפלל תפילת ערבית עם נעילת שערים, ודבריו של רבי ישמעאל ברבי יוסי בירושלמי, שהעיד על אביו שהתפלל תפילת ערבית של ערב שבת ושל מוצאי שבת מבעוד יום, מכוונים. לפי זה, נעילת שערים האמורה בתוספתא היא נעילת שערי היכל, שהיא מבעוד יום.<br><br>לרבי יוסי תפילת ערבית היא מבעוד יום, וכמו שאמרו בתוספתא: "אמר רבי לעזר ברבי יוסי: אבא היה מתפלל אותה עם נעילת שערים", ולא משום שתפילת הערב רשות, אלא שתפילה זו יסודה בתפילת באי המקדש שהיו מתפללים עם נעילת שערי היכל ("פירושים וחידושים בירושלמי" שם).<br><br>ב<strong>בראשית רבה</strong> י,ח נאמר: "ויכל אלוהים ביום השביעי" וגו' - אמר רבי חנינא: משכני רבי ישמעאל ברבי יוסי אצל פונדקי אחד, אמר: כאן התפלל אבה של שבת בערב שבת.<br>רבי ירמיה רבי אמי: רבי יוחנן מקשי: כאן נתפלל אבה שלשבת בערב שבת - אתמהא! (הדבר תמוה!) ולא הוה צריך מקשי (לא היה צריך להקשות), דהא חמרייה הוו סלקין מן ערב לציפרין ואמרין: כבר שבת רבי חנינא בן דוסא בעירו. ואין בעית מקשייה, על הדה אקשי (ואם תרצה להקשות, על זאת הקשה), דאמר רבי חנינא: משכני רבי ישמעאל ברבי יוסי אצל פונדקי אחד, אמר: כאן נתפלל אבה שלאחר שבת בשבת.<br>אמר רבי אסי: אף על דא לא הוה צריך מקשי (אף על זאת לא היה צריך להקשות), דהא רבי הוה יתיב דרש והוה אמר לאבדן אמוריה: אכריז קמי ציבורא: יצלון דחולא עד יומא קאים (יתפללו תפילת חול של מוצאי שבת מבעוד יום של שבת); ועוד, רבי חייא בר בא הוה יתיב דרש אמר לאמוריה: אכריז קומי ציבורא: יצלון דחולא עד יומא קאים.<br>וב<strong>פסיקתא רבתי</strong> פסקה כג נאמר: אמר רבי חנינא: פעם אחת משכני רבי ישמעאל אצל פונדקי אחד ואמר לי: כאן התפלל אבא של לילי שבת בערב שבת. - אמר רבי אחא: רבי יוחנן פליג, ולא הוה צריך למתפלגה, שכן מוסיפים מחול על הקודש, ועוד, דסלקין מערב לציפורי ואמרו: כבר התפלל רבי חנינא בן דוסא בעירו. - והידא אמרה הדא? - (חסר כאן) דרבי מפקד לאמוריה לאבדן: אכריז קמי ציבורא: כל דמצלי יצלי דרמשא עד דיומא קיים.<br><br><strong>מוסיפין מחול על קודש</strong><br>ב<strong>ספרא</strong> 'אמור' פרשה יא נאמר: "ועיניתם את נפשותיכם בתשעה" - יכול יתחיל ויתענה בתשעה! תלמוד לומר: "בערב". אי "בערב", יכול משתחשך! תלמוד לומר: "ועיניתם את נפשותיכם בתשעה". הא כיצד? מתחיל ומתענה מבעוד יום, שכן מוסיפים מחול על הקודש. אין לי אלא מלפניו, מלאחריו מניין? תלמוד לומר: "מערב ועד ערב". אין לי אלא יום הכיפורים, שבת בראשית מניין? תלמוד לומר: "תשבתו". ימים טובים מניין? תלמוד לומר: "שבתכם". הא כל שביתה שאתה שובת אתה מוסיף לה בין מלפניה בין מלאחריה.<br>וב<strong>מכילתא דרבי ישמעאל</strong> 'יתרו' מסכתא ד"בחודש" פרשה ז נאמר: "זכור" ו"שמור" - "זכור" מלפניו ו"שמור" מלאחריו. מכאן אמרו: מוסיפים מחול על הקודש.<br>אבל ב<strong>ירושלמי שביעית</strong> א,א אמרו: "ששת ימים תעבוד ועשית כל מלאכתך" - ערב שבת בראשית את מותר לעשות מלאכה עד שתשקע החמה.<br><br>ב<strong>בראשית רבה</strong> י,ט נאמר: "ויכל אלוהים ביום השביעי..." - אמר רבי שמעון בן יוחאי: בשר ודם שאינו יודע לא רגעיו ולא עיתיו ולא שעותיו הוא מוסיף מחול לקודש, אבל הקב"ה שיודע רגעיו ועיתיו ושעותיו נכנס בו כחוט הסערה (ונראה כאילו כילה מלאכתו ביום השביעי).<br>וב<strong>בראשית רבה</strong> ט,יד וב<strong>פסיקתא רבתי</strong> פסקה כג נאמר: אמר רבי יודן: זו שעה יתירה שמוסיפים מחול על הקודש, שבה נגמרה מלאכתו של עולם.<br><br>לפי רבי יודן בבראשית רבה ובפסיקתא רבתי, התוספת מחול על הקודש היא שעה.<br><br>בימי התנאים נאמרו דברים על תוספת שבת. אך ברור מסדרת עדויות ארוכה שבימי התנאים ואף בימי האמוראים עבדו עד חשיכה. מתוך הספק באבחנה בין יום למשנהו החמירו והתחילו את השבת לפני בין השמשות. היו חסידים, כמו רבי חנינא בן דוסא, שהחמירו על עצמם והוסיפו מחול על הקודש ("משנת ארץ ישראל", מסכת שבת, עמודים 31-36).<br><br><strong>תפילת ערבית רשות או חובה</strong><br>להלן נחלקו תנאים בתפילת ערבית, יש אומר שהיא תפילת חובה, ויש אומר שהיא תפילת רשות. נראה שמי שאומר שמתפלל אדם של ערב מבעוד יום, סבור שתפילת ערבית רשות, ולכן הקלו בה חכמים להתפלל מבעוד יום, ומי שאומר שאין מתפלל אדם של ערב מבעוד יום, סבור שתפילת ערבית חובה, ולכן לא הקלו בה חכמים להתפלל מבעוד יום.<br>רבי ורבי חייא בר אבא שאמרו כאן שמתפלל אדם של ערב מבעוד יום, סבורים שתפילת ערבית רשות, ולכן אמרו: "מאן דמצלי" (מי שרוצה להתפלל). רבי יוחנן שאמר כאן שאין מתפלל אדם של ערב מבעוד יום, סבור שתפילת ערבית חובה (בעלי התוספות בבבלי ברכות ד,ב אמרו, שרבי יוחנן סבור שתפילת ערבית חובה).<br>לדעת רב בבבלי (ברכות כז,א), מתפלל אדם של ערב מבעוד יום, הרי שרב סבור שתפילת ערבית רשות. ואכן, בירושלמי להלן אמרו, שמי שאמר שתפילת ערבית רשות, סבור שתפילת נעילה פוטרת תפילת ערבית, כדברי רב לעיל, ומכאן שרב סבור שתפילת ערבית רשות. גם בבבלי (ברכות כז,ב; יומא פז,ב) אמרו, שרב סבור שתפילת ערבית רשות.<br><br><strong>סלקון חמרייא לציפורין</strong><br>מוצאם של החמרים היה מציפורי, העיר המרכזית של הגליל, והם היו חוזרים אליה לקראת השבת.</small><br>• • •<br><strong>דבית רבי ינאי אמרין –</strong> חכמי בית מדרשו של רבי ינאי (מגדולי אמוראי ארץ ישראל בדור הראשון, ייסד בית מדרש שהתקיים כמה דורות אחריו) אמרו<strong>: עלה אדם למיטתו, אין מטריחין עליו שירד –</strong> אם עלה אדם על מיטתו בלילה, ועדיין לא התפלל ערבית, אין מכבידים עליו שירד ממיטתו להתפלל ערבית, אלא כיון שלא התפלל - אל יתפלל, משום שתפילת ערבית היא תפילת רשות, ולכן הקלו בה. אבל אם לא עלה על מיטתו - הוא צריך להתפלל<strong>.</strong>
<strong>אמר רבי זעורה: כל זמן דהוינא עבד כן, הוינא מתפחד בלילייא –</strong> כל פעם שהייתי עושה כך, שהייתי עולה על מיטתי, ועדיין לא התפללתי ערבית, אף על פי שההלכה היא, שאין מטריחים על האדם שירד ויתפלל, הייתי מפחד בלילה מן המזיקים שיפגעו בי, משום שלא התפללתי ערבית<strong>.</strong> (הגרסה במקבילה בפסיקתא רבתי פרשה כג: אמר רבי זעירא: אנא כד לית אנא מצלי רומשא, אני מתחביל <strong>–</strong> אני כשאין אני מתפלל תפילה של ערב, אני ניזוק. אמרין ליה <strong>–</strong> אמרו לו (לרבי זירא)): <strong>לית לך אלא כהדא –</strong> אין לך אלא כזאת (כמו הפקודה של רבי ושל רבי חייה בר בא)<strong>, דרבי מפקד לאבדן אמוריה: אכריז קומיהון, מאן דמצלי יצלי דרמשא עד דיומא קיים; רבי חייה בר בא מפקד לאמוריה: אכריז קומיהון, מאן דמצלי יצלי דרמשא עד דיומא קיים –</strong> אתה יכול לכתחילה להתפלל תפילת ערבית מבעוד יום, כמו שציוו רבי ורבי חייה בר ווה להכריז לפני הציבור, ואם תעשה כך, תעלה על מיטתך בלילה וכבר התפללת תפילת ערבית, ולא תפחד בלילה (הגרסה במסירה מהגניזה: לית לך אלא כהדא דרבי ודרבי חייא בר בא)<strong>.</strong><br><br><small><strong>עלה אדם למיטתו</strong><br>ב<strong>בבלי שבת</strong> ט,ב אמרו: אמר זעירי: הני חברין בבלאי (אותם תלמידי חכמים בבליים), למאן דאמר תפילת ערבית רשות, כיון דשרא ליה המייניה (שהתיר חגורתו להתחיל לאכול סעודה, שבבבל נהגו להתיר חגורה קודם התחלת אכילה) - לא מטרחינן ליה (להפסיק, אלא יגמור ואחר כך יתפלל ערבית). ולמאן דאמר חובה - מטרחינן ליה...<br><br>ב<strong>פסיקתא רבתי</strong> פסקה כג נאמר: דבי רבי ינאי אמרין: עלה על מיטתו - אין מטריחים עליו עד שירד. - אמר רבי זעירא: אנא, כד לית אנא מצלי דרומשא, אנא מתחביל (אני ניזוק). אמרין ליה (לרבי זירא): לית לך אלא מן הדא, דרבי הוה מפקד... (אתה יכול להתפלל תפילת ערבית מבעוד יום).<br><br>נראה שבירושלמי לא כיוונו לומר שאם עלה על מיטתו - לא יתפלל כלל, אלא שיתפלל כשהוא שוכב על מיטתו, שבתפילת הערב לא הקפידו על העמידה. נוסח דברי רבי זעורא בירושלמי: "כל זמן דהוינא עבד כן", ופירושו, שהיה מתפלל כשהיה שוכב על מיטתו, אולם הלשון במקבילה בפסיקתא רבתי: "כד לית אנא מצלי דרומשא", מה שאי אפשר לפרש אלא שלפעמים לא היה מתפלל כלל ("פירושים וחידושים בירושלמי" ברכות ד,א).<br><br><strong>רבי זעורה</strong><br>ב<strong>ירושלמי ברכות</strong> א,א אמרו: מה טעם אמרו: אדם צריך לקרות שמע בביתו בערב? - בשביל להבריח את המזיקים (מן הבית).<br>וב<strong>בבלי ברכות</strong> ה,א אמרו: כל הקורא קריאת שמע על מיטתו (אין הכוונה על מיטתו ממש, אלא סמוך לשכיבתו במיטתו) - מזיקים בדלים הימנו.<br><br>כדי שלא יפגעו בו המזיקים, אדם צריך לקרוא קריאת שמע בביתו בערב, אבל אין הוא צריך להתפלל ערבית (שמונה עשרה ברכות) בביתו בערב. רבי זעורה חשש יותר מן המזיקים, וסבר, שכדי שלא יפגעו בו המזיקים, הוא צריך גם להתפלל ערבית (שמונה עשרה ברכות).<br>• • •<br>גם תנאים ראשונים נחלקו אם תפילת ערבית היא חובה או רשות.</small>
(טו)  <strong>אמר רבי יעקב בר אחא</strong> (אמורא ארץ ישראלי בדור השלישי-הרביעי)<strong>: ותניי</strong> (במקבילה בברכות: תניי) <strong>תמן –</strong> שונים (ברייתא) שם (בבבל)<strong>: תפילת הערב מהו? –</strong> האם היא תפילת חובה או תפילת רשות? <strong>- רבן גמליאל</strong> (של יבנה, תנא בדור השני, נשיא) <strong>אומר:</strong> תפילת ערבית <strong>חובה, רבי יהושע</strong> (בן חנניה, מראשי התנאים בדור השני) <strong>אומר:</strong> תפילת ערבית <strong>רשות.</strong>
<strong>אמר רבי חיננא: אתיין אילין פלוגוותא כהינין פלוגוותא –</strong> באות המחלוקות (בעלי המחלוקת) האלה (התנאים שנחלקו כאן: תפילת הערב מהו?) כמחלוקות (בעלי המחלוקת) ההן (האמוראים שנחלקו לעיל: נעילה מהו שתפטור את של ערב?): <strong>מאן דאמר חובה, אין נעילה פוטרת של ערב –</strong> מי שאמר שתפילת ערבית חובה, סבור שאין תפילת נעילה פוטרת תפילת ערבית<strong>, מאן דאמר רשות, נעילה פוטרת של ערב –</strong> מי שאמר שתפילת ערבית רשות, סבור שתפילת נעילה פוטרת תפילת ערבית, שהקילו חכמים, מפני התענית שהתענו, שלא יתפללו ערבית<strong>.</strong><br><br><small><strong>תניי תמן</strong><br>סגנון זה מיוחד לברייתא בבלית שמובאת בירושלמי.<br><br><strong>תפילת הערב מהו?</strong><br>ב<strong>בבלי ברכות</strong> כז,ב אמרו: אמר רב יהודה אמר שמואל: תפילת ערבית - רבן גמליאל אומר: חובה, רבי יהושע אומר: רשות.<br><br>רבי יעקב בר אחא בירושלמי כאן התייחס לברייתא שאמר רב יהודה בשם שמואל בבבלי שם.<br><br>ב<strong>בבלי ברכות</strong> כז,ב  אמרו: אמר רב: הלכה כדברי האומר רשות.<br>וב<strong>בבלי יומא</strong> פז,ב אמרו: אמר רב: תפילת נעילה פוטרת את של ערבית. ומי אמר רב הכי? והאמר רב: הלכה כדברי האומר תפילת ערבית רשות (רש"י: ומאי פוטרת דקאמר)! - לדברי האומר חובה קאמר (דזו פוטרתה).<br><br>התלמודים נחלקו בפירוש דברי האומר: נעילה פוטרת של ערב. לפי הירושלמי, מי שאמר כן דעתו שתפילת הערב רשות, ולכן נעילה פוטרת אותה, אולם בבבלי דייקו להיפך ואמרו ש"פוטרת" אין לו מובן אחר אלא שפוטרת אדם מהחובה שעליו, ולכן האומר כן דעתו שתפילת הערב חובה.<br>ולולא שקשה לשבש הגרסה, הייתי אומר שאין שום מחלוקת בין התלמודים בפירושו של "פוטרת", שלפי דברי שניהם נאמר על דעת האומר תפילת הערב חובה. ודברי רבי חנינא "אתיין אילין פלגוותא כאינין פלגוותא" הם המשך העניין שבו אנו עומדים, ופירושם, שהאמוראים שנחלקו האם מתפלל אדם של ערב מבעוד יום נחלקו במחלוקת רבן גמליאל ורבי יהושע, שלרבי יהושע האומר תפילת הערב רשות אין להקפיד אם מתפלל מבעוד יום, ולרבן גמליאל תפילה זו בזמן הקבוע לה, בערב ולא ביום. ובספרים שלנו נכנס מעל הגיליון לפנים הפירוש "מאן דמר חובה...", שמפרש אחד חשב שב"פלגוותא" כאן כיוונו למחלוקת האמוראים בתפילת הערב של מוצאי יום הכיפורים. ופירוש זה קשה לקבלו, שאם כן, דברי רבי חנינא שלא במקומם הם, ומקומם הראוי להם הוא למעלה בסוף הסוגיה על תפילת נעילה, אבל לפי פירושנו דברי רבי חנינא במקומם הראוי להם ("פירושים וחידושים בירושלמי" ברכות ד,א).<br><br>כשאמרו תפילת ערבית רשות ונעילה פוטרת של ערב, לא אמרו אלא לענין תפילה (שמונה עשרה ברכות) בלבד, אבל לא לענין קריאת שמע, שקריאת שמע של ערב היא חובה, ויש לקרוא אותה בזמנה.</small><br>• • •
(טז)  מביאים את סיפור הדחתו של רבן גמליאל בידי החכמים ומינויו של רבי אלעזר בן עזריה תחתיו.
<strong>מעשה בתלמיד אחד, שבא ושאל את רבי יהושע: תפילת הערב מה היא?</strong> – האם תפילת ערבית רשות או חובה? <strong>- אמר לו</strong> (רבי יהושע)<strong>:</strong> תפילת ערבית <strong>רשות. ובא</strong> (אותו תלמיד) <strong>ושאל את רבן גמליאל: תפילת הערב מה היא? - אמר לו</strong> (רבן גמליאל)<strong>: חובה. - אמר לו</strong> (אותו תלמיד לרבן גמליאל)<strong>: והלא רבי יהושע אמר לי רשות! - אמר לו</strong> (רבן גמליאל)<strong>: למחר כשאכנס לבית הוועד</strong> (לבית המדרש)<strong>, עמוד ושאל</strong> – בפני חכמי בית המדרש, <strong>את ההלכה הזאת</strong> – בענין תפילת ערבית, האם היא רשות או חובה (בירושלמי נדרים י,ח אמרו, שהשואל הלכות או אגדות עומד)<strong>.</strong>
<strong>ועמד אותו התלמיד</strong> למחר <strong>ושאל את רבן גמליאל: תפילת הערב מה היא? - אמר לו</strong> (רבן גמליאל)<strong>: חובה. - אמר לו</strong> (אותו תלמיד)<strong>: והא</strong> (והרי) <strong>רבי יהושע אומר</strong> (אמר לי) <strong>רשות! - אמר לו רבן גמליאל לרבי יהושע: את</strong> (אתה) <strong>הוא שאומר רשות? - אמר לו</strong> (רבי יהושע)<strong>: לאו!</strong> – לא אני הוא שאומר שתפילת ערבית רשות (שלא רצה רבי יהושע לחלוק ברבים על רבן גמליאל, משום כבודו של רבן גמליאל). - בבבלי ברכות כז,ב הוסיפו: אמר לו (רבן גמליאל לרבי יהושע): והלא משמך אמרו רשות! <strong>- אמר לו</strong> (רבן גמליאל לרבי יהושע)<strong>: עמוד על רגליך ויעידוך!</strong> – אותו תלמיד יעיד בך, שאתה הוא שאומר שתפילת ערבית רשות, שלא כדבריך שלא אמרת כך. - בבבלי שם הוסיפו תוספת שבה רבי יהושע חזר בו מהכחשתו והודה בדעתו החולקת: עמד רבי יהושע על רגליו ואמר: אלמלי אני חי והוא (התלמיד) מת - יכול החי להכחיש את המת (והייתי יכול לומר שלא כך אמרתי), עכשיו שאני חי והוא חי - היאך יכול החי להכחיש את החי? (ובעל כורחי עליי להודות שכך אמרתי). <strong>- והיה רבן גמליאל יושב ודורש, ורבי יהושע עומד על רגליו</strong> – שלא נתן רבן גמליאל לרבי יהושע רשות לשבת (ירושלמי ביכורים ג,ג: כשהנשיא נכנס, כל העם עומדים מפניו, ואין רשות לאחד מהם לישב, עד שיאמר להם שבו). - לפי הירושלמי, אפשר לפרש את תגובתו של רבן גמליאל כמכוונת נגד הכחשתו של רבי יהושע, ולא כלפי עצם דעתו החולקת. העמדתו של רבי יהושע על רגליו אינה עונש על שהעז לחלוק על רבן גמליאל. היא נועדה לגרום לו להודות ולהביא את דעתו השונה לדיון ולהכרעה בבית המדרש. ואולם, ספק אם ניתן לפרש כך את הבבלי, שהרי לפיו נאלץ רבי יהושע לעמוד על רגליו גם לאחר שהודה. בבבלי נראית העמדתו של רבי יהושע על רגליו כעונש, בשל דעתו החולקת, והיא מבטאת ניסיון של רבן גמליאל להגביל את חופש ההוראה ("ציון" סד, עמודים 25-26)<strong>, עד שריננו בו כל העם</strong> – החכמים השמיעו דברים בגנותו של רבן גמליאל, משום שהיה מזלזל ברבים בכבודו של רבי יהושע<strong>.</strong>
<strong>אמרו</strong> (החכמים) <strong>לרבי חוצפית התורגמן</strong> (מתורגמנו של רבן גמליאל)<strong>: הפטר את העם!</strong> – שלח את החכמים (החכמים פנו אליו לסיים את הישיבה במחאה כלפי רבן גמליאל)! <strong>אמרו</strong> (החכמים) <strong>לרבי זינון החזן</strong> – השמש, המשגיח (מקור המילה באכדית)<strong>: אמור!</strong> – אמור פסוק של ברכה לסיום הישיבה! <strong>התחילו ואמרו</strong> (צריך לומר: התחיל ואמר) – התחיל זינון החזן לומר פסוק לסיום הישיבה<strong>. התחילו ועמדו כל העם</strong> – התחילו כל החכמים לעמוד <strong>על רגליהם. אמרו לו</strong> (החכמים לרבן גמליאל)<strong>: "כי על מי לא עברה רעתך תמיד?!"</strong> (נחום ג,יט) – שאלה מליצית, וענינה: הרי אין אפילו אחד שלא עברה רעתך עליו תמיד, כלומר, שלא פגעה בו כל הזמן הרעה שעשית (הפסוק במקורו מתאר את שמחת העמים על מפלת נינוה, בירת ממלכת אשור). העם כיוון בפסוק זה לרבן גמליאל, שפגע כמה פעמים בכבודו של רבי יהושע וגם בכבודם של חכמים אחרים. הפסוק מבטא ביתר חריפות את המחאה כלפי רבן גמליאל. - בבבלי נזכרת פנייה של העם לחוצפית התורגמן בלבד, ואין ציטוט של פסוק.<br><br><small>בקטע הסיפור הזה מתואר המאבק האישי שהתפתח בבית הוועד בין רבן גמליאל לרבי יהושע שנחלקו בשאלה האם תפילת הערב רשות או חובה. הקטע הזה חושף עימות הלכתי בין רבי יהושע לרבן גמליאל, וכן מאבק על מרותו וסמכותו של רבן גמליאל בבית הוועד. בקטע הזה אין רבן גמליאל נזכר בתואר נשיא ואף אין נזכרת הדחתו. קטע הסיפור הזה מביא תמונה חיה של אחד הדיונים המרכזיים והסוערים על קביעת נוסח התפילה בתקופת יבנה בהנהגתו של רבן גמליאל. לא היתה זו המחלוקת היחידה בין רבן גמליאל לרבי יהושע. מחלוקת חריפה אחרת ביניהם נגעה לסמכויות ראש בית הדין בקביעת הלוח (משנה ראש השנה ב,ח-ט).<br>רבן גמליאל, אביו (רבן שמעון בן גמליאל) וסבו (רבן גמליאל הזקן, בנו של הלל) לא כונו נשיאים. ואולם, אבותיו של רבן גמליאל עמדו בראש בית הוועד הפרושי שבירושלים ומילאו תפקידי הנהגה מרכזיים. רבן גמליאל דיבנה שאב את מקור סמכותו ממקומם של אבותיו בהנהגה, ובית הוועד שביבנה ירש את מסורת בתי הוועד הפרושיים שהתקיימו בפני הבית ("ציון" סו).<br><br>המחאה של החכמים נגד התנהגותו של רבן גמליאל מתפרשת בסיפור כהדחה של רבן גמליאל מתפקידו.<br><br>ב<strong>בבלי שם</strong> הוסיפו: אמרו: עד כמה יהא זה הולך ומצערו (מביישו)? בראש השנה (במסכת ראש השנה) אשתקד (בשנה שקדמה) ציערו, בבכורות (במסכת בכורות) במעשה של רבי צדוק ציערו, ואף עכשיו ציערו. בואו ונעבירנו (ממשרתו)! את מי נעמיד (במקומו)? נעמיד את רבי יהושע? בעל המעשה הוא (שבשבילו התרעמו על רבן גמליאל). נעמיד את רבי עקיבא? שמא יעניש (רבן גמליאל) אותו (שאין לו זכות אבות שתגן עליו). אלא נעמיד את רבי אלעזר בן עזריה, שהוא חכם (שאם יקשה לו איש קושיה, יתרץ לו) והוא עשיר (שאם יש לו לעבוד בבית הקיסר, אף הוא ילך ויעבוד) והוא עשירי לעזרא (שיש לו זכות אבות ולא יוכל להעניש אותו).<br>באו ואמרו לו: נוח לו לאדוני שיהא ראש ישיבה? אמר להם: אלך ואתייעץ בבני ביתי. הלך ונועץ באשתו. אמרה לו: שמא יעבירוך (יורידוך מראשות הישיבה בשביל אחר)? אמר לה: הבריות אומרים: ישתמש אדם בכוס יקרה (של זכוכית) יום אחד, ולמחר תישבר.<br><br>הדחת רבן גמליאל אינה נזכרת בירושלמי במפורש ויש ללמוד עליה מכלל הדברים. לעומת זאת, בבבלי היא מפורשת. המספר בבבלי מתאר את השיקולים שהביאו להחלטה להדיח את רבן גמליאל. גם מינויו של רבי אלעזר בן עזריה מתואר באופן מפורט ("ציון" סד, עמוד 30).<br><br><strong>רשות או חובה</strong><br>עוד בימי הבית השני היו מנהגים מתחלפים בישראל, שהיו שהתפללו שתי פעמים ביום (תפילת ערבית - רשות), והיו שהתפללו שלוש (תפילת ערבית - חובה). רבן גמליאל ורבי יהושע לא נחלקו אלא כיצד להכריע בין המנהגים הקדומים.<br><br><strong>בית המדרש ובית הוועד</strong><br>המונח השגור בלשונם של התנאים הוא 'בית מדרש', ואילו 'בית הוועד' משמש במשמעות של בית מדרש רק בלשונם של אמוראי ארץ ישראל. בתלמודים אנו מוצאים לעיתים חילוף בין המונחים, כשהבבלי משתמש במונח 'בית מדרש', ואילו הירושלמי משתמש ב'בית ועד'. לדוגמה, המחלוקת של רבי יהושע ורבן גמליאל התקיימה לפי הבבלי בבית המדרש, ואילו לפי הירושלמי בבית הוועד.<br><br><strong>זינון החזן</strong><br>החזן ניהל את עבודת בית הכנסת, והסדיר את הקריאה והתפילה.<br>זינון היה פעיל גם בענייני הציבור הקשורים לביתו של הנשיא.</small><br>
<strong>מיד</strong> – כשהעבירו את רבן גמליאל ממשרת הנשיאות, <strong>הלכו</strong> – החכמים, <strong>ומינו את רבי אלעזר בן עזריה</strong> (תנא בדור השלישי) <strong>בישיבה</strong> – מינו אותו לחכם והושיבו אותו בבית המדרש או בבית הוועד<strong>.</strong><br><br><small>מינויו של רבי אלעזר בן עזריה מתפרש בסיפור כמינויו לנשיא במקום רבן גמליאל.</small><br>
<strong>בן שש עשרה שנה היה</strong> – רבי אלעזר בן עזריה, כשמינוהו לנשיא, <strong>ונמלא</strong> (ונתמלא) <strong>כל ראשו שיבות</strong> (שערות לבנות) – שנעשה לו נס והפך שער ראשו ללבן<strong>.</strong><br><br><small>ב<strong>בבלי ברכות</strong> כח,א אמרו: אותו היום בן שמונה עשרה שנה היה, נעשה לו נס והקיפוהו (את זקנו) שמונה עשרה שורות לבנות (של שערות לבנות).</small><br>
<strong>והיה רבי עקיבה</strong> (תנא בדור השלישי, מגדולי התנאים) <strong>יושב ומצטער</strong> – על שלא מינו אותו לנשיא, <strong>ואומר: לא</strong> מינו את רבי אלעזר בן עזריה לנשיא משום <strong>שהוא בן תורה</strong> (למדן, תלמיד חכם) <strong>יותר ממני</strong> – שאני (רבי עקיבה) בן תורה גדול יותר ממנו<strong>, אלא</strong> מינוהו משום <strong>שהוא בן גדולים</strong> (מיוחס, איש ממשפחה חשובה) <strong>יותר ממני. אשרי</strong> (מאושר הוא) <strong>אדם שזכו לו אבותיו!</strong> – אבל אני (רבי עקיבה) לא זכו לי אבותיי. <strong>אשרי אדם שיש לו יתד</strong> (בהשאלה: יסוד) <strong>להיתלות בה</strong> (להסתמך עליה)<strong>!</strong> – שהוא נתלה (נסמך) בזכות אבותיו, ואינו נתלה בזכות עצמו בלבד. כך אמר רבי עקיבא על רבי אלעזר בן עזריה<strong>.</strong>
ושואלים: <strong>ומה היתה יתידתו</strong> (בהשאלה: יסוד לגדולה ולחשיבות) <strong>של רבי אלעזר בן עזריה? -</strong> ומשיבים: <strong>שהוא</strong> (במקבילה בברכות: שהיה דור) <strong>עשירי לעזרא</strong> (הכוהן הסופר) – ויש לו זכות אבות, שעומדת לו ומסייעתו, אבל רבי עקיבא מבני בניהם של גרים היה, ואין לו זכות אבות<strong>.</strong><br><br><small>"דור עשירי" לאו דווקא, ולשון זו היתה שגורה בפיהם מן המקרא (דברים כג,ג-ד), ולא נמנעו מלהשתמש בה גם כשלא כיוונו למספר זה בדיוק ("פירושים וחידושים בירושלמי" ברכות ד,א).<br><br>השם עזריה נזכר פעמיים בשושלת היוחסין של עזרא והוא שם סבו, וגם השם אלעזר (בן אהרן הכוהן) נזכר בה (עזרא ז,א-ה). השמות אלעזר, עזריה ועזרא הם מאותו שורש, וזה משום הקשר המשפחתי שביניהם.<br><br>הסיפור בירושלמי מבליט שהייחוס הוא הסיבה היחידה שבגללה נבחר רבי אלעזר בן עזריה. ואילו הבבלי (ראה לעיל) מנמק את הבחירה: "הוא חכם והוא עשיר והוא עשירי לעזרא". יש הבדל גם באופן שבו הבין המספר בבבלי את תפקידו של הייחוס. בבבלי מתפרש הייחוס כהגנה מפני פגיעה אפשרית ('שמא יעניש אותו'), ולא כנימוק המצדיק באופן ישיר את הבחירה ברבי אלעזר בן עזריה. ההסבר להמעטת תפקידו של הייחוס בבבלי מובן היטב על רקע המציאות בישיבות בבל בתקופת התלמוד שבהן לא היתה מוכרת כלל התופעה של הורשת משרות.<br>בירושלמי המשרה העומדת במוקד העימות היא הנשיאות, אך הבבלי רואה את הנשיא כראש ישיבה (הדבר מפורש בהצעת המשרה לרבי אלעזר בן עזריה: "נוח לו לאדוני שיהא ראש ישיבה?").<br>לשיחה של רבי אלעזר בן עזריה עם אשתו (ראה הבבלי לעיל) אין מקבילה בירושלמי ("ציון" סד, עמודים 30-31).<br><br>ב<strong>בבלי ברכות</strong> כח,א אמרו: אותו היום (יום הדחתו של רבן גמליאל) סילקוהו לשומר הפתח וניתנה רשות לתלמידים ליכנס. שהיה רבן גמליאל מכריז ואומר: כל תלמיד שאין תוכו כברו אל ייכנס לבית המדרש. אותו היום ניתוספו כמה ספסלים (בבית המדרש).<br><br>הדמות של שומר הפתח בבית המדרש היא רעיון בבלי ואינו נמצא במקורות ארץ ישראליים. הרעיון של הגבלת הכניסה לבית המדרש או ההוצאה ממנו מאפיין את המקורות הבבליים ("ציון" סד, עמוד 36).</small><br>
ושואלים: <strong>כמה ספסלים</strong> (מושבים (מקור המילה בלטינית)) <strong>היו שם?</strong> – כמה ספסלים היו בבית המדרש באותה שעה? (כלומר, כמה חכמים נכחו באותו מעמד?) <strong>-</strong> ומשיבים: <strong>רבי יעקב בר סוסיי</strong> (אמורא ארץ ישראלי בדור הרביעי) <strong>אמר: שמונים ספסלים של תלמידי חכמים היו שם, חוץ מן העומדים מאחורי הגדר</strong> – שהיו תלמידי חכמים שהיו יושבים על ספסלים בבית המדרש (הספסלים היו לחכמים שנסמכו), והיו שהיו עומדים מאחורי הגדר שהקיפה את מקום בית המדרש שבאו כדי לשמוע את דבריהם של היושבים בפנים<strong>. אמר רבי יוסי בירבי בון</strong> (מגדולי ואחרוני אמוראי ארץ ישראל בדור החמישי)<strong>: שלש מאות ספסלין של תלמידי חכמים היו שם, חוץ מן העומדים מאחורי הגדר.</strong><br><br><small>ב<strong>בבלי שם</strong> אמרו: אמר רבי יוחנן: חלוקים בה רבי יוסי בר דוסתאי ורבנן, אחד אמר: ניתוספו ארבע מאות ספסלים; ואחד אמר: שבע מאות ספסלים.<br><br>בבבלי נחלקו בשאלה כמה ספסלים נוספו, ואילו בירושלמי נחלקו בשאלה כמה ספסלים היו.<br>המספרים שמונים, שלוש מאות, ארבע מאות ושבע מאות בספרות חכמים הם לשון גוזמה ובאו להורות על ריבוי.</small><br>
ומציעים סיוע (למה שאמרו לעיל, שמינו את רבי אלעזר בן עזריה בישיבה): <strong>כהיא דתנינן תמן</strong> – (מה שאמרו לעיל הוא) כאותה (משנה) ששנינו שם (במסכת אחרת)<strong>: ביום שהושיבו את רבי אלעזר בן עזריה בישיבה</strong> – ביום שמינו אותו לחכם. - במשנה זבחים א,ג וידיים ד,ב שנינו: "אמר שמעון בן עזאי: מקובל אני מפי שבעים ושניים זקן ביום שהושיבו את רבי אלעזר בן עזריה בישיבה, שכל הזבחים הנאכלים שנזבחו שלא לשמן, כשרים, אלא שלא עלו לבעלים לשם חובה, חוץ מן הפסח ומן החטאת". בו ביום שמינו את רבי אלעזר בן עזריה ראש הישיבה ביבנה, נתחדשו בבית המדרש הרבה הלכות, ולא היתה הלכה שהיתה תלויה (בספק) בבית המדרש שלא פירשוה, והעיד שמעון בן עזאי שבאותו יום הורו שבעים ושניים זקן (כאיש אחד) הלכה זו בענין זבחים. וכן במשנה ידיים ג,ה שנינו: "אמר שמעון בן עזאי: מקובל אני מפי שבעים ושניים זקן ביום שהושיבו את רבי אלעזר בן עזריה בישיבה, ששיר השירים וקוהלת מטמאים את הידיים"<strong>.</strong><br>
ומציעים משנה: <strong>תמן תנינן –</strong> שם (במסכת אחרת) שנינו<strong>: זה מדרש דרש רבי אלעזר בן עזריה לפני חכמים בכרם ביבנה –</strong> במשנה כתובות ד,ו שנינו: "זה מדרש (המובא להלן) דרש רבי אלעזר בן עזריה לפני חכמים בכרם ביבנה: הבנים יירשו והבנות ייזונו - מה הבנים אינם יורשים אלא לאחר מיתת האב, אף הבנות אינן ניזונות אלא לאחר מיתת אביהן"<strong>.</strong>
ומפרשים את המשנה: <strong>וכי כרם היה שם? –</strong> מדוע נקרא בית המדרש שביבנה בשם כרם? <strong>- אלא אלו תלמידי חכמים שהיו עשויים שורות שורות ככרם –</strong> שהיו החכמים יושבים שם שורות שורות, כמו כרם שנטועים בו גפנים שורות שורות, ועל שם זה נקרא בית המדרש בשם כרם<strong>.</strong><br><br><small>תפקידם של שני הקטעים הללו מן המשנה להעיד על מינויו של רבי אלעזר בן עזריה לנשיא.<br><br>כדי לציין את מינויו של אדם לחכם מן המניין השתמשו בתקופת התנאים בלשון "הושיבו בישיבה" ובלשון "סמיכה", ואילו בתקופת האמוראים השתמשו בארץ ישראל במונח "מינוי", ובבבל המשיכו להשתמש בלשון "סמיכה". אף אחד מהביטויים אינו כולל את המובן של הושבה בראש הישיבה או מינוי לנשיא. כשמדובר במינוי לנשיא צוין הדבר במפורש. הביטוי "מינו בישיבה" מופיע רק בסיפורנו ("ציון" סד, עמוד 9).</small><br>
<strong>מיד –</strong> כשמינו את רבי אלעזר בן עזריה לנשיא במקומו של רבן גמליאל, <strong>הלך לו רבן גמליאל אצל כל אחד ואחד –</strong> מהחכמים, שפגע בהם בכבודם, <strong>בתוך ביתו –</strong> של כל אחד ואחד מהם, כדי <strong>לפייסו</strong> (לשכך רוגזו, לבקש סליחה ממנו) <strong>–</strong> כי בפיוס מותנית חזרתו של רבן גמליאל לתפקידו<strong>. אתא</strong> (במקבילה בברכות: אזל) <strong>גבי רבי יהושע, ואשכחיה דהוה עביד מחטין –</strong> בא (הלך רבן גמליאל) אצל רבי יהושע (בביתו לפייסו), ומצאו (את רבי יהושע) שהיה עושה מחטים (שזו היתה מלאכתו שהתפרנס ממנה)<strong>. אמר ליה</strong> (רבן גמליאל לרבי יהושע)<strong>: מן אילין את חיי?! –</strong> וכי מאלה (המחטים) אתה חי (מתפרנס)?! <strong>- אמר ליה</strong> (רבי יהושע לרבן גמליאל)<strong>: ועד כדון את בעי מידע?! –</strong> ועד עכשיו (ורק עכשיו) אתה מבקש לדעת (על פרנסתי)?! <strong>אִי</strong> (אוי (מילת קריאה לצער)) <strong>לו לדור שאת</strong> (שאתה) <strong>פרנסו</strong> (מנהיגו)<strong>! –</strong> שאין אתה יודע בצערם של תלמידי חכמים, במה הם מתפרנסים ובמה הם ניזונים (בבלי ברכות כח,א). <strong>- אמר לו</strong> (רבן גמליאל לרבי יהושע)<strong>: נעניתי לך –</strong> אני נכנע לך, אני מבקש את סליחתך (על שפגעתי בכבודך)<strong>.</strong><br><br><small>הסיפור מתאר בפירוט את הפיוס בין רבן גמליאל ובין רבי יהושע, שכן הפגיעה ברבי יהושע בבית הוועד היתה העילה להדחתו של רבן גמליאל. לאחר שנתפייס רבי יהושע, אין עוד מקום להדחתו של רבן גמליאל.<br><br>ב<strong>בבלי שם</strong> אמרו: אמר רבן גמליאל: הואיל וכך היה, אלך ואפייס את רבי יהושע. כשהגיע לביתו, ראה את כותלי ביתו שהם שחורים. אמר לו (רבן גמליאל): מכותלי ביתך ניכר שפחמי (נפח) אתה. - אמר לו (רבי יהושע): אוי לו לדור שאתה פרנסו! שאין אתה יודע בצערם של תלמידי חכמים, במה הם מתפרנסים ובמה הם ניזונים. - אמר לו (רבן גמליאל לרבי יהושע): נעניתי לך, מחול לי! - לא השגיח בו (רבי יהושע ברבן גמליאל). - (אמר לו רבן גמליאל לרבי יהושע:) עשה בשביל כבוד בית אבא! - אמר לו (רבי יהושע לרבן גמליאל): מחול לך (ונתפייס רבי יהושע).<br><br>הסיפור בבבלי נבדל מהסיפור בירושלמי בדרך השגת הפיוס בין רבן גמליאל לרבי יהושע. לפי הבבלי, רבי יהושע סירב להתפייס ורבן גמליאל נאלץ להתחנן ולבקש פעם נוספת ("ציון" סד, עמוד 31).</small><br>
<strong>שלחון גבי רבי לעזר בן עזריה חד קצר –</strong> שלחו (החכמים) אצל רבי אלעזר בן עזריה כובס אחד (כדי שילך ויודיע לרבי אלעזר בן עזריה שהחכמים החליטו להחזיר את רבן גמליאל לתפקידו, וכיוון שהיה קשה להם להודיע את החלטתם זו לרבי אלעזר בן עזריה פנים אל פנים, שלחו לו שליח)<strong>, ואית דאמרין –</strong> ויש האומרים<strong>: רבי עקיבה הוה –</strong> רבי עקיבא היה (השליח ששלחו אצל רבי אלעזר בן עזריה. - רבי עקיבא מילא שליחויות מסובכות ומורכבות גם בנסיבות אחרות, כגון בעימות על קידוש החודש (משנה ראש השנה ב,ח-ט); בנידויו של רבי אליעזר (ירושלמי מועד קטן ג,א; בבלי בבא מציעא נט,א-ב))<strong>, אמר ליה –</strong> אמר לו (השליח לרבי אלעזר בן עזריה בדרך משל, לרמוז לו על מה שהחליטו החכמים)<strong>: מי שהוא מזה</strong> (במקבילה בברכות: מי שהוא מזה בן מזה) <strong>–</strong> מי שהוא זורק את מי החטאת (מי אפר הפרה האדומה, ששימשו לטיהור טמאים) בן זורק (כינוי לכוהן בן כוהן, כלומר, כוהן מיוחס), <strong>- יזה. מי שאינו לא מזה ולא בן מזה –</strong> מי שאינו לא כוהן ולא בן כוהן, <strong>- יאמר למזה בן מזה –</strong> יאמר לכוהן בן כוהן<strong>: "מימיך מימי מערה</strong> (מי גשמים שנקוו במערות, להבדיל מן מי מעין)<strong>" –</strong> מים שאינם מטהרים, ולא מים נובעים, <strong>"ואפרך אפר מקלה</strong> (אפר שריפה)<strong>" –</strong> אפר שאינו מטהר, ולא אפר פרה אדומה<strong>?! –</strong> העימות בין רבן גמליאל לרבי אלעזר בן עזריה על תפקיד הנשיאות נמשל לעימות בין שני אנשים המתחרים על תפקיד הכוהן המזה את אפר הפרה. האחד, שאינו לא מזה ולא בן מזה, טוען כלפי חברו: מימיך מי מערה ואפרך אפר מקלה, כלומר, הזאתך פסולה. האחר, מזה בן מזה, טוען לעומתו, שרק הוא, בנו של כוהן רשאי להזות. הכהונה היא המשל, והנשיאות היא הנמשל. רק רבן גמליאל המיוחס ראוי לשמש נשיא, ולא רבי אלעזר בן עזריה שאינו מיוחס בייחוס הראוי ("ציון" סד, עמוד 17).
<strong>אמר להן</strong> (רבי אלעזר בן עזריה לחכמים)<strong>: נתרציתם? –</strong> האם התפייסתם (לרבן גמליאל)? אם כן, <strong>אני ואתם נשכים לפתחו של רבן גמליאל –</strong> נבוא אליו בשעה מוקדמת. - משמעות דברים אלה היא הודאה בנשיאותו של רבן גמליאל<strong>.</strong><br><br><small>אבל ב<strong>בבלי שם</strong> מסופר כך: אמרו (רבן גמליאל ורבי יהושע): מי ילך ויאמר לחכמים (שהיו בבית המדרש, שהתפייס רבי יהושע לרבן גמליאל)? אמר להם אותו כובס: אני אלך. שלח רבי יהושע לבית המדרש (על ידי הכובס): מי שלבוש מדים (בגדי כהונה, כלומר, הרגיל להיות נשיא) - ילבש מדים; ומי שאינו לבוש מדים יאמר למי שלבש מדים: "פשוט מדיך ואני אלבשם"?! אמר להם רבי עקיבא לחכמים: הגיפו (סגרו) הדלתות! שלא יבואו עבדיו של רבן גמליאל ויצערו את החכמים. אמר רבי יהושע: מוטב שאעמוד אני ואלך אליהם. בא רבי יהושע ונקש על הדלת, ואמר להם: מזה בן מזה - יזה; ושאינו לא מזה ולא בן מזה יאמר למזה בן מזה: "מימיך מי מערה ואפרך אפר מקלה"?! אמר לו רבי עקיבא: רבי יהושע, נתפייסת? כלום עשינו אלא בשביל כבודך! למחר אני ואתה נשכים לפתחו (של רבן גמליאל).<br><br>החכמים השתמשו במשלים העוסקים בכוהנים, לבישת מדים (בגדי כהונה) והזאת מים, משום שרבי אלעזר בן עזריה, שהמשלים מוסבים עליו, היה כוהן. במשלים אלה באו החכמים לומר, שכשם שאין הכהונה מסורה אלא לזרעו של אהרן הכוהן (רבי אלעזר בן עזריה), כך אין הנשיאות מסורה אלא לזרעו של דוד המלך (רבן גמליאל), ומי שהוא כוהן אינו ראוי להיות נשיא. במשל של לבישת מדים באו החכמים לומר, שכשם שמדים עשויים כמידתו של מי שלובשם, כך הנשיאות עשויה כמידתו של רבן גמליאל.<br><br>המשנה פרה יב,י קובעת שהכל כשרים להזות את מי החטאת. ואולם, נראה שתפקיד זה הוחזק בידי הכוהנים, והוא היה עובר מאב לבן ("מזה בן מזה"). המשנה בכורות ד,ו היא המקור ללשון "מימיך מי מערה ואפרך אפר מקלה".<br><br>הביטוי "נשכים לפתחו" משקף את המנהג הרומאי לבקר ביקור של כבוד ולדרוש בשלומו של המלך. נוהג רומאי זה היה מקובל בחצרו של הנשיא בתקופת האמוראים (ירושלמי שבת יב,ג והוריות ג,ט) ("ציון" סד, עמוד 18).<br><br>החזרת רבן גמליאל לתפקידו מתוארת בבבלי באופן מסובך יותר מאשר בירושלמי. בשלב הראשון שלח רבי יהושע מסר באמצעות שליח. החכמים לא קיבלו את המסר הראשון וראו בו מזימה של רבן גמליאל. רבי עקיבא קרא לחכמים לטרוק את הדלתות ולהתבצר בבית המדרש מפני רבן גמליאל, 'שלא יבואו עבדיו של רבן גמליאל ויצערו את החכמים'. החשש מפני רדיפת החכמים בידי עבדי הנשיא משקף ככל הנראה את מערכת היחסים בין ראש הגולה לחכמים. מאחר שדבריו לא נתקבלו נאלץ רבי יהושע לשלוח מסר נוסף ("ציון" סד, עמודים 31-32).<br><br>בסיפור על רבן יוחנן בן זכאי (אבות דרבי נתן הוספה ב לנוסח א פרק ה, בבלי סוכה כח,א ובבא בתרא קלד,א) נזכר הביטוי "משלות כובסים", והם משלים שיש בהם חוכמה שהיו הכובסים אומרים, שהכובסים היו ידועים בחריפות לשונם. אף כאן הכובס אמר בדרך משל: "מי שהוא מזה בן מזה - יזה...".</small><br>
<strong>אף על פי כן –</strong> אף על פי שהחזירו את רבן גמליאל למשרת הנשיאות<strong>, לא הורידו אותו מגדולתו –</strong> לא הפסיד רבי אלעזר בן עזריה את מעמדו הרם<strong>, אלא מינו אותו אב בית דין –</strong> הגדול שבסנהדרין, השני במעלה אחרי הנשיא<strong>.</strong><br><br><small>רבן גמליאל חזר לתפקידו, ורבי אלעזר בן עזריה שוויתר על הנשיאות מונה למשרת אב בית דין.<br><br>ב<strong>בבלי שם</strong> אמרו, שלא העבירו את רבי אלעזר בן עזריה, משום שמעלים בקודש ואין מורידים, והיה רבן גמליאל דורש שתי שבתות ורבי אלעזר בן עזריה שבת אחת. ועוד אמרו, שאותו תלמיד ששאל תפילת ערבית רשות או חובה - רבי שמעון בן יוחאי היה.<br><br>הבדל בולט בין הבבלי לירושלמי הוא טיבו של ההסדר שנקבע לבסוף בין רבן גמליאל לרבי אלעזר בן עזריה. בירושלמי מונה רבי אלעזר בן עזריה לאב בית דין, המשרה השנייה בחשיבותה לאחר הנשיא, ואילו לפי הבבלי הוסדרה חלוקה חודשית של הדרשה בשבתות, שהיא תפקידו העיקרי של ראש הישיבה. טיב ההסדר בין שני האישים מבטא היטב את הרקע השונה של שני המקורות. עלינו לראות את ההסדר הנזכר בסיפור בבבלי כביטוי לנוהגים בבליים הקשורים בישיבה ובדרשה ("ציון" סד, עמודים 32-33).<br><br>עד כאן המקבילה בירושלמי ברכות.<br>נראה שחלקה הראשון של המקבילה, המדבר בתפילת נעילה, הועתק מתעניות לברכות, שכן במשנה כאן נזכרה תפילת נעילה, ואילו חלקה השני של המקבילה, המדבר בתפילת הערב, הועתק מברכות לתעניות, שכן במשנה שם נזכרה תפילת הערב. תחילה העתיקו מכאן לשם את חלקה הראשון של המקבילה, משום שלפני התחלת המקבילה שם סיפרו בענין תפילת מנחה על מה שאמר רב למי שהיה מקפל טליתו, שהוא מעין מה שסיפרו בענין תפילת נעילה על מה שאמר רב למי שהיה מקפל טליתו. אחר כך העתיקו משם לכאן את חלקה השני של המקבילה, אף על פי שאין לה כל שייכות לכאן.<br><br><strong>סיפור הדחת רבן גמליאל</strong><br>הסיפור על הדחת רבן גמליאל ומינוי רבי אלעזר בן עזריה במקומו נארג ממקורות תנאיים.<br>הקטע הראשון (מ"מעשה בתלמיד אחד" עד "על מי לא עברה רעתך תמיד") מתאר את ההתנגשות בין רבן גמליאל לרבי יהושע, שהיתה העילה להדחתו של רבן גמליאל. קטע זה, שהוא מקור תנאי, היה במקורו סיפור עצמאי, והוא משמש פרק ראשון בסיפור ההדחה. הפסקת הישיבה, שהיתה בסיפור המקורי מעשה של מחאה נגד התנהגותו של רבן גמליאל, מתפרשת כהדחה של רבן גמליאל מתפקידו.<br>בקטע השני (מ"הלכו ומינו" עד "שהיה דור עשירי לעזרא") המספר מתאר את מינויו של רבי אלעזר בן עזריה לנשיא. המספר עושה שימוש בלשון המשנה על מינויו של רבי אלעזר בן עזריה לחכם, כדי לספר על מינויו לנשיא. רבי אלעזר בן עזריה נתמנה לנשיא לא בזכות גילו ולא בזכות חוכמתו, אלא אך ורק בשל ייחוסו. אין המספר מסתפק בייחוסו ככוהן ומייחס אותו גם לעזרא. ייחוסו של רבי אלעזר בן עזריה לעזרא מבוסס ככל הנראה על שמו.<br>בקטע הרביעי (מ"כיי דתנינן תמן" עד "שהיו עשויין שורות שורות ככרם") מצוטטים שני קטעים מן המשנה, שתפקידם להעיד על מינויו של רבי אלעזר בן עזריה לנשיא. המקור הראשון הם דבריו של בן עזאי. פירושו של הביטוי "להושיב בישיבה" הוא לסמוך, למנות אדם לדרגת חכם, ואין הוא מורה על מינוי לנשיא. כמו כן, אין ללמוד מעצם אזכורו של המאורע שמדובר במאורע יוצא דופן, כגון הדחת הנשיא. בן עזאי הזכיר את היום שבו הושיבו את רבי אלעזר בן עזריה בישיבה, כדי לציין את הכינוס שבו נקבעו ההלכות המסוימות שהוא שונה, ולא כדי לשמר את זכרו של מאורע יוצא דופן. דברי בן עזאי בהקשרם המקורי לא באו לציין את מינויו של רבי אלעזר בן עזריה לנשיא או לראש ישיבה, אלא את מינויו לחכם בלבד.<br>המקור השני הוא משנה המוסרת שרבי אלעזר בן עזריה הציע לפני החכמים, בעודם יושבים בכרם (כמשמעו, כרם של ממש) ביבנה, מדרש המוכיח שאין האב חייב במזונות בתו. השימוש במשנה זו כהוכחה למינויו של רבי אלעזר בן עזריה לראשות הישיבה הוא תוצאה של פרשנות דרשנית של הירושלמי למונחים המופיעים במשנה. אם המשנה מספרת שרבי אלעזר בן עזריה הציע הלכה בפני החכמים, הרי הירושלמי מתאר מוסד לימודי שבו נושא רבי אלעזר בן עזריה דרשה בפני התלמידים.<br>אף אחד מן המקורות התנאיים בקטע הראשון ובקטע הרביעי אינו מזכיר את הדחת רבן גמליאל או את מינויו של רבי אלעזר בן עזריה לנשיא. מעשה הדחתו של רבן גמליאל נוצר בידי מספר אמוראי, שצירף את המסורת על העימות בבית הוועד למסורת על הושבתו של רבי אלעזר בן עזריה בישיבה. המסורות שצורפו נתפרשו מחדש. המאורע שהתרחש בבית הוועד התפרש כמעשה של הדחה, והושבתו של רבי אלעזר בן עזריה בישיבה התפרשה כמינוי לנשיא במקומו של רבן גמליאל ("ציון" סד, עמודים 12-15).</small><br>• • •
##### הלכה ב
(א)  <big><strong>משנה</strong></big><br><small>משנתנו באה לבאר את ענין המעמדות, שנזכרו במשנה הקודמת.</small><br>
<strong>אילו הן המעמדות? –</strong> מה הן המעמדות? ומה טעם הותקנו? <strong>-</strong> לפי שנאמר (בפרשת קורבנות התמיד): <strong>"צו את בני ישראל</strong> ואמרת אליהם <strong>את קרבני לחמי לאשי</strong> ריח ניחוחי תשמרו להקריב לי במועדו<strong>"</strong> (במדבר כח,ב) <strong>–</strong> ומכאן שכל ישראל מצווים על הקרבת קורבן התמיד כל יום<strong>, וכי היאך קרבנו של אדם קרב, והוא אינו עומד על גביו? –</strong> מצוה על כל מי שמביא קורבן לעמוד בעזרה בשעת הקרבת קורבנו, משום שכתוב "את קורבני... תשמרו", אבל בקורבן ציבור, כקורבן תמיד, הרי אי אפשר שיהיו כל ישראל עומדים בעזרה בשעת הקרבתו? - <strong>אלא שהתקינו הנביאים הראשונים</strong> (שמואל ודויד) <strong>עשרים וארבע</strong>ה <strong>משמרות –</strong> שחילקו את הכוהנים ואת הלויים לעשרים וארבעה משמרות כהונה ולעשרים וארבעה משמרות לוייה, <strong>ועל כל משמר ומשמר היה מעמד בירושל</strong>י<strong>ם של כהנים ושל לוים ושל ישראל –</strong> שיעורו של משפט זה הוא: <strong>ועל כל משמר ומשמר של כהנים ושל לוים היה מעמד בירושל</strong>י<strong>ם של ישראל –</strong> לאחר שקבעו משמרות של כוהנים ושל לויים, קבעו עשרים וארבעה מעמדות של ישראלים כנגד עשרים וארבעה משמרות של כוהנים ושל לויים, וכל שבוע היה משמר אחר של כוהנים ושל לויים עובד בבית המקדש, וכן היה מעמד אחר של ישראלים עומד בעזרה כשליחי כל ישראל בשעת הקרבת קורבנות הציבור<strong>. הגיע זמן המשמר –</strong> לעלות לירושלים<strong>, כהניו ולוייו –</strong> הכוהנים והלויים של אותו משמר, <strong>עולין לירושל</strong>י<strong>ם –</strong> כוהנים לעבודה, ולויים לשיר ולזמר על הדוכן<strong>. וישראל שבאותו המשמר –</strong> של אותו שבוע, שלא עלו לירושלים למעמד, שכן המעמד של ישראלים לא היו עולים כולם לירושלים אלא מקצתם, והנשארים היו <strong>מתכנסין בעריהן –</strong> היו מתאספים בעריהם ומתפללים ארבע תפילות ביום (לעיל הלכה א), <strong>וקוראין –</strong> בתורה בכל תפילה ותפילה בכל יום, <strong>במעשה בראשית</strong> (המילה "בראשית" במקרא היא תואר הפועל, ובלשון חכמים היא משמשת כשם עצם שעניינו קדמות העולם, מעשה הבריאה)<strong>.</strong><br><br><small>ב<strong>תוספתא תעניות</strong> ג,ב-ג שנו: שמונה משמרות תיקן משה לכהונה, ושמונה ללוייה. משעמד דויד ושמואל הרואה, עשאום עשרים וארבעה משמרות כהונה ועשרים וארבעה משמרות לוייה, שנאמר: "המה ייסד דויד ושמואל הרואה באמונתם" (דברי הימים א ט,כב), אלו משמרות כהונה ולוייה. עמדו נביאים שבירושלים וקבעו שם עשרים וארבעה עמודים (מעמדות, שעומדים בירושלים על הקורבנות) כנגד עשרים וארבעה משמרות כהונה ולוייה, שנאמר: "צו את בני ישראל ואמרת אליהם את קורבני לחמי" (במדבר כח,ב), אי אפשר לומר כל ישראל, אלא מלמד ששלוחו של אדם כמותו. הגיע זמן המשמר, כוהניו ולוייו עולים לירושלים, וישראל שבאותו משמר, שאין יכולים לעלות לירושלים, מתכנסים לעריהם וקורים מעשה בראשית, ובטלים מן המלאכה כל אותה שבת (שדינם כאילו קורבנם קרב, שהרי הם במקום כל ישראל, ולפיכך אסורים במלאכה, כדין מי שקורבנו קרב בו ביום).<br><br>המשנה קיצרה בלשונה ואמרה: "ועל כל משמר ומשמר היה מעמד בירושלים...", ולא האריכה כלשונה של התוספתא, אך כוונת לשונה של המשנה מתבארת מלשונה של התוספתא.</small>
(ב)  <big><strong>תלמוד</strong></big><br>שואלים: <strong>לא צורכא די לא</strong> (דֶלָּא=דְאֶלָּא) <strong>–</strong> אין צורך אלא (לא היתה צריכה המשנה לומר אלא)<strong>: אילו הן המעמדות - מתכנסין בעריהן וקורין במעשה בראשית! –</strong> מדוע האריך התנא של המשנה לבאר את ענין המעמדות? והרי לא היה צריך אלא לשנות, שהתקינו מעמדות שהיו מתכנסים בעריהם! שכן כל עיקרה של המשנה לא בא אלא לומר, שהמעמדות, שנזכרו במשנה א, הם אלה שמתכנסים בעריהם ומתפללים ארבע תפילות ביום וקוראים בתורה.
ומשיבים: <strong>בא להתחיל מתחילת הפרשה –</strong> התנא של המשנה בא להתחיל מתחילת ענין המעמדות, שרצה התנא לבאר את כל ענין המעמדות, מה הן המעמדות ומה טעם הותקנו<strong>.</strong><br><br><small>ב<strong>בבלי תענית</strong> כז,א: אמרו: אילו הן מעמדות? לפי שנאמר: "צו את בני ישראל" וכו'. מאי קאמר? - הכי קאמר: אלו הן מעמדות ומה טעם תיקנו מעמדות? - לפי שנאמר: "צו את בני ישראל ואמרת אליהם את קורבני לחמי לאשי ריח ניחוחי תשמרו להקריב לי במועדו", היאך קורבנו של אדם קרב והוא אינו עומד על גביו? התקינו נביאים הראשונים עשרים וארבעה משמרות...<br><br>לפי הבבלי, התנא של המשנה שואל שתי שאלות, אילו הן מעמדות ומה טעם הותקנו, ומשיב תחילה על השאלה מה טעם הותקנו - לפי שנאמר: "צו את בני ישראל" וכו', ואחר כך משיב על השאלה אילו הן מעמדות - התקינו מעמדות וכו'.<br><br><strong>אילו הן מעמדות?</strong><br>המעמדות, שנזכרו במשניות שבפרקנו, הם אלה שמתכנסים בעריהם ומתפללים ארבע תפילות ביום וקוראים בתורה. אבל אלה שעומדים בירושלים על קורבנות הציבור אינם מתפללים ארבע תפילות ביום ואינם קוראים בתורה, כמו שאמרו בבבלי זבחים יט,א: כוהנים בעבודתם ולויים בדוכנם (לשיר) וישראל במעמדם (רש"י: בירושלים, שבאים ועומדים בעזרה בשעת התמיד, והם שלוחי כל ישראל לעמוד על קורבנם) - פטורים מן התפילה ומן התפילין (רש"י: דקיימא לן: העוסק במצוה פטור מן המצוה).<br><br><strong>"את קורבני... תשמרו"</strong><br>מהכתוב "את קורבני... <strong>תשמרו</strong>" (במדבר כח,ב) למדים, שכל מי שמקריבים את קורבנו, חייב לעמוד בעזרה על גבי קורבנו בשעת הקרבתו (כשומר העומד על משמרתו). מהכתוב "את קורבני... <strong>תשמרו</strong>" למדים עוד, שכל מי שמקריבים את קורבנו, בטל ממלאכה ביום הקרבת קורבנו (שמירה היא אי עשיית מלאכה, כשמירה האמורה בשבת).<br><br>ב<strong>ירושלמי פסחים</strong> ד,א אמרו, שמי שקורבנו קרב, אסור בהספד ובתענית ובעשיית מלאכה בו ביום, שיום זה יום טוב הוא לו. והוא הדין אנשי משמר ואנשי מעמד (הן מי שהיו עומדים במקדש על קורבנות הציבור והן מי שהיו מתכנסים בעריהם), שאסורים בהספד ובתענית ובעשיית מלאכה בשבוע של משמרם ומעמדם, ששבוע זה יום טוב הוא להם.<br>• • •<br>כאן התחלת מקבילה בירושלמי פסחים ד,א.</small>
(ג)  מה טעם הותקנו המעמדות? -
<strong>אמר רבי יונה</strong> (רבי יונה (מגדולי אמוראי ארץ ישראל בדור הרביעי-החמישי) הוסיף על הטעם האמור במשנה)<strong>: אילין תמידין קרבנותיהן של כל ישראל אינון –</strong> אלה קורבנות התמיד, שמקריבים כל יום, קורבנותיהם של כל ישראל הם, כיון שקונים את התמידים בשקלים שנותנים כל ישראל. ובכן יש לשאול שאלה כפולה: <strong>אם יהיו כל ישראל עולין לירושל</strong>י<strong>ם –</strong> ועומדים בעזרה כל יום על גבי קורבנותיהם, כדין כל מי שמקריבים את קורבנו, שעומד בעזרה על גבי קורבנו בשעת הקרבתו<strong>,</strong> והרי <strong>לית כתיב אלא –</strong> אין כתוב אלא: <strong>"שלש פעמים בשנה יראה כל זכורך"</strong> (שמות כג,יז; לד,כג; דברים טז,טז)<strong>? –</strong> שחייבים כל ישראל לעלות לירושלים שלוש פעמים בשנה בלבד, ולא כל יום. <strong>אם יהו</strong> (יהיו) <strong>כל ישראל יושבין ובטילין –</strong> שלא יהיו עולים לירושלים כל יום, אלא שלוחיהם יעמדו על גבי קורבנותיהם, אבל יהיו יושבים בבתיהם ובטלים ממלאכה כל יום, כדין כל מי שמקריבים את קורבנו, שבטל ממלאכה ביום הקרבת קורבנו<strong>, והא כתיב –</strong> והרי כתוב: <strong>"ואספת דגנך"</strong> (דברים יא,יד)<strong>!</strong> ואם יהיו בטלים ממלאכה כל יום, <strong>מי אוסף להם את הדגן? אלא שהתקינו הנביאים הראשונים עשרים וארבע</strong>ה <strong>משמרות, ועל כל משמר ומשמר היה עמוד</strong> (מעמד) <strong>בירושל</strong>י<strong>ם של כהנים ושל לוים ושל ישראל –</strong> כמו ששנינו במשנה, ועל ידי תקנה זו, לא יהיו כל ישראל עולים לירושלים ולא יהיו יושבים ובטלים, אלא ישראל של אותו מעמד, מהם עולים לירושלים ועומדים בעזרה על גבי קורבנות הציבור, ומהם מתכנסים בעריהם ובטלים ממלאכה כל אותו שבוע, שהם במקום כל ישראל<strong>.</strong><br>• • •<br><small>ב<strong>ספר דברי הימים</strong> מסופר, שדויד המלך חילק את הכוהנים ואת הלויים ואת ישראל למחלקות (משמרות). על עשרים וארבע מחלקות הכוהנים מסופר בדברי הימים א פרק כד. על עשרים וארבע מחלקות הלויים מסופר בדברי הימים א פרק כג, פרק כה (עשרים וארבע מחלקות המשוררים) ופרק כו (עשרים וארבע מחלקות השוערים). על מחלקות ישראל מסופר בדברי הימים א פרק כז: "ובני ישראל למספרם ראשי האבות ושרי האלפים והמאות ושוטריהם המשרתים את המלך לכל דבר המחלקות הבאה והיוצאת חודש בחודש לכל חודשי השנה, המחלוקת האחת עשרים וארבעה אלף" (שם פסוק א). דויד חילק את ישראל למחלקות, כשכל אחת מהן משרתת את המלך ומסייעת לו במלחמותיו ובעבודותיו חודש אחד בשנה. המחלקות גוייסו מכל שבטי ישראל, ופקדו עליהן בחירי גיבורי דויד. כיון שדנים כאן במעמדות של ישראל לעבודת המקדש, מביאים ברייתא המדברת במחלקות של ישראל שייסד דויד לעבודת המלך. אפשר שאחד מתפקידי המחלקות של ישראל שייסד דויד לעבודת המלך היה לעמוד על הקורבנות במקדש.<br><br>ב<strong>במדבר רבה</strong> יא,ג וב<strong>שיר השירים רבה</strong> ג פסוק ז נאמר: "הנה מיטתו" וגו' - רבי שמלאי פתר קרייה (פירש את המקרא) במשמרות: "הנה מיטתו" - הנה מטותיו ושבטיו, "שלשלמה" - של מלך (הקב"ה) שהשלום שלו, "שישים גיבורים סביב לה מגיבורי ישראל" - אלו עשרים וארבעה משמרות כהונה ועשרים וארבעה משמרות לוייה ושתים עשרה מחלקות (של ישראל הכתובות בדברי הימים א פרק כז), שהיו עומדים בירושלים.<br>וב<strong>שיר השירים רבה</strong> ד פסוק ד נאמר: "שיניך כעדר הקצובות" - מילין קצובין, עשרים וארבעה משמרות כהונה ועשרים וארבעה משמרות לוייה ושתים עשרה מחלקות.<br><br>מדרשים אלה מלמדים על הקשר בין משמרות הכהונה ומשמרות הלוייה ובין מחלקות ישראל. אפשר שתחילה ייסדו שתים עשרה מחלקות, שכל אחת מהן שימשה חודש בשנה, ולאחר מכן קבעו עשרים וארבעה מעמדות, שכל אחד מהם שימש שבוע.<br><br>ב<strong>מדרש תנחומא</strong> פרשת 'וילך' סימן א נאמר: בדברי הימים נכתב דויד מלא, שהוא בגימטרייה ארבעה ועשרים, כנגד ארבעה ועשרים משמרות שהעמיד דויד.</small><br>
<strong>תני –</strong> שנוי (שנו ברייתא)<strong>:</strong> נאמר: <strong>"</strong>המחלוקת האחת <strong>עשרים וארבעה אלף"</strong> (דברי הימים א כז,א) <strong>–</strong> כל מחלקה ומחלקה מהמחלקות של ישראל שייסד דויד לעבודת המלך הכילה עשרים וארבעה אלף איש, ומכאן יש ללמוד למעמדות של ישראל לעבודת המקדש, <strong>- עמוד מירושל</strong>י<strong>ם</strong> (אולי צריך לומר: <strong>ב</strong>ירושלים) <strong>וחצי עמוד מיריחו</strong> (אולי צריך לומר: <strong>ב</strong>יריחו) <strong>–</strong> מעמד של ישראלים היה בירושלים, והם עמדו על הקורבנות במקדש, וחצי מעמד של ישראלים היה ביריחו, שבכל מעמד ומעמד היו בירושלים עשרים וארבעה אלף איש, וביריחו היו שנים עשר אלף איש<strong>. אף יריחו היתה יכולה להוציא עמוד שלם –</strong> גם יריחו היתה יכולה שיהיו בה מעמד שלם של ישראלים, כמו שהיו בירושלים, שבכל מעמד ומעמד יהיו ביריחו עשרים וארבעה אלף איש<strong>, אלא בשביל לחלוק כבוד לירושל</strong>י<strong>ם –</strong> בשל מעלתה וקדושתה של ירושלים<strong>, היתה מוציאה חצי עמוד –</strong> היה ביריחו חצי מעמד של ישראלים, ולא היה בה מעמד שלם של ישראלים (הלשון 'להוציא' ו'מוציאה' היא על פי הכתוב: "העיר היוצאת" (עמוס ה,ג), שכוונתו: העיר שמספר תושביה)<strong>.</strong><br><br><small>ב<strong>בבלי תענית</strong> כז,א אמרו: תנו רבנן: עשרים וארבעה משמרות היו בארץ ישראל, ושנים עשר ביריחו. שנים עשר ביריחו? נפישו להו טובא! - אלא אימא: ושנים עשר מהם ביריחו. הגיע זמן המשמר לעלות, חצי המשמר עולה לירושלים, וחצי המשמר עולה ליריחו כדי שיספקו מים ומזון לאחיהם (רש"י: כיצד היו שנים עשר ביריחו? כשהגיע זמן המשמר לעלות לירושלים בשבת, מתחלקים אנשי המשמר, חציים הולכים לירושלים לעבודה, וחציים הולכים ליריחו הסמוכה לירושלים, ומתקנים שם מים ומזון לאחיהם, וכך עושים כל העשרים וארבעה משמרות, נמצא שנים עשר ביריחו).<br><br>הברייתא בבבלי היא מעין הברייתא בירושלמי, אלא שלפי הבבלי, חצי משמר היה עולה לירושלים, וחצי משמר היה עולה ליריחו, שלא חששו לחלוק כבוד לירושלים, ואילו לפי הירושלמי, משמר שלם היה עולה לירושלים, וחצי משמר היה עולה ליריחו, בשביל לחלוק כבוד לירושלים. אפשר שהברייתא בבבלי והברייתא בירושלמי אמרו דבר אחד, שעמוד בירושלים ועוד חצי עמוד ביריחו לכל משמר הם בין הכל עשרים וארבעה בירושלים ועוד שנים עשר ביריחו, אלא שהבבלי לא הבין את כוונת הברייתא ותיקן את לשונה.<br><br>כיון שהברייתא בבבלי ובירושלמי היא ברייתא אחת, אפשר שיש לגרוס כאן: תני: עשרים וארבעה - עמוד בירושלים וחצי עמוד ביריחו (עשרים וארבעה משמרות / מעמדות הם, ובכל משמר / מעמד - עמוד בירושלים וחצי עמוד ביריחו). ויש למחוק את המילה 'אלף', ובדפוס קושטא אין המילה הזו ("אהבת ציון וירושלים").</small><br>• • •<br>במשנה שנינו, שעל כל משמר ומשמר היה מעמד בירושלים של כוהנים ושל לויים ושל ישראל (על כל משמר ומשמר של כוהנים ושל לויים היה מעמד בירושלים של ישראל).
ומסבירים: <strong>הכהנים לעבודה –</strong> הכוהנים של כל משמר ומשמר שימשו לעבודה<strong>, והלוים לדוכן –</strong> והלויים של כל משמר ומשמר שימשו לשיר ולזמר על הדוכן<strong>, וישראל מוכיחין על עצמן –</strong> והישראלים של כל מעמד ומעמד, מכיון שהם עומדים על הקורבן, מוכח וניכר ממעשיהם, <strong>שהן שלוחיהן של כל ישראל.</strong>
(ד)  <strong>תני –</strong> שנוי (שנו בתוספתא): <strong>רבי שמעון</strong> (במקבילות בירושלמי: רבי שמעון בן אלעזר (תנא בדור החמישי)) אומר<strong>: הכהנים –</strong> המשמר של כוהנים שהקריבו את הקורבן (קורבן תמיד וקורבן מוסף), וגם תקעו בחצוצרות, כשניסכו את נסכי היין של הקורבן, <strong>והלוים –</strong> המשמר של לויים ששרו וזימרו, כשניסכו את נסכי היין של הקורבן, <strong>וישראל –</strong> המעמד של ישראלים שעמדו על הקורבן, <strong>ושיר –</strong> כלי השיר ששרו בהם הלויים, וכן החצוצרות שתקעו בהם הכוהנים, <strong>מעכבין את הקרבן –</strong> שאם חסר אחד מכל אלה, הקורבן פסול. רבי שמעון בן אלעזר סבור שעיקר שירה בכלי, ולכן כלי השיר מעכבים את הקורבן<strong>.</strong><br><br><small>ב<strong>תוספתא תעניות</strong> ג,ג שנו: רבי שמעון בן לעזר אומר: כוהנים ולויים וכלי שיר והעם מעכבים את העבודה.<br>וב<strong>תוספתא מנחות</strong> ו,יב שנו: רבי שמעון בן אלעזר אומר: כוהנים ולויים וישראל מעכבים את הקורבן.<br>וב<strong>בבלי תענית</strong> כז,א אמרו: אמר רב יהודה אמר שמואל: כוהנים ולויים וישראל מעכבים את הקורבן. במתניתא תנא: רבי שמעון בן אלעזר אומר: כוהנים ולויים וישראל וכלי שיר מעכבים את הקורבן. במאי קמיפלגי? מר (שמואל) סבר: עיקר שירה בפה (רש"י: וכלי לבסומי קלא בעלמא, וכיון דאיכא לויים, לא מעכב משום כלי שיר), ומר (רבי שמעון בן אלעזר) סבר: עיקר שירה בכלי.</small><br>
לומדים ממקראות את ההלכה הזאת, שמשמרות של כוהנים ושל לויים ושל ישראל וכלי שיר מעכבים את קורבנות הציבור:
אמר <strong>רבי אבון</strong> (רבין, אמורא בדור השלישי-הרביעי) <strong>בשם רבי לעזר</strong> (בן פדת, אמורא בדור השני)<strong>: טעמא דרבי שמעון</strong> (במקבילה בירושלמי פסחים: דרבי שמעון בן אלעזר) <strong>–</strong> הטעם של רבי שמעון בן אלעזר, שכל אלה מעכבים את הקורבן, שכתוב במעשה השבת העבודה כתקנה וכסדרה בימי חזקיהו המלך: "ויעמדו הלויים בכלי דויד והכוהנים בחצוצרות. ויאמר חזקיהו להעלות העולה להמזבח, ובעת החל העולה החל שיר ה' והחצוצרות ועל ידי כלי דויד מלך ישראל. וכל הקהל משתחוים והשיר משורר והחצוצרות מחצצרים, הכל עד לכלות העולה" (דברי הימים ב כט,כו-כח), וכך למדים מהכתוב: <strong>"כל הקהל משתחוים" - אלו ישראל –</strong> המעמד של ישראלים, שעומדים בעזרה על הקורבנות<strong>, "והשיר משורר" - אלו הלוים –</strong> המשמר של לויים, ששרים בכלי שיר<strong>, "והחצוצרות מחצצרים" - אלו הכהנים –</strong> המשמר של כוהנים, שתוקעים בחצוצרות<strong>, "הכל עד לכלות העולה" –</strong> כל אלה היו עד לגמר העלאת אברי העולה, ומכאן: <strong>הכל מעכבין את הקרבן –</strong> כל אלה מעכבים את הקורבן, שנאמר: 'הכל'. גם כלי השיר כלולים בפסוק זה ('השיר'; 'החצוצרות')<strong>.</strong><br>
<strong>רבי תנחומא</strong> אמר <strong>בשם רבי לעזר</strong> שהוא <strong>שמע לה מן הדא –</strong> למד אותה (את ההלכה הזאת) מן (המקרא) הזה (במדבר ח,יט)<strong>: "ואתנה את הלוים נתונים לאהרן ולבניו מתוך בני ישראל" - אלו הלוים –</strong> המשמר של לויים ששרו וזימרו<strong>, "לעבוד את עבודת בני ישראל</strong> באוהל מועד<strong>" - אלו הכהנים –</strong> המשמר של כוהנים שהקריבו (פירוש המילים "לעבוד..." הוא, שהלויים יעזרו לכוהנים בהכנת הקורבנות ובהקרבתם)<strong>, "ולכפר על בני ישראל" - זה השיר –</strong> כלי השיר ששרו בהם הלויים (מכיון שהלויים ששרו וזימרו נדרשו כבר מהפסוק הזה, לכן השיר הנדרש כאן הוא כלי השיר)<strong>, "ולא יהיה בבני ישראל נגף בגשת בני ישראל אל הקודש" - אלו ישראל –</strong> המעמד של ישראלים שעמדו על הקורבנות (שהם הניגשים אל הקודש. פירוש המילים "ולא יהיה..." הוא, שהלויים ישמרו שזרים לא יתקרבו אל המקדש, כדי שלא ימותו). ומכאן, שכל אלה מעכבים את הקורבן. גם דרשה זו היא לדעת רבי שמעון בן אלעזר, שסבור שעיקר שירה בכלי<strong>.</strong><br><br><small>ב<strong>ילקוט שמעוני</strong> פרשת 'בהעלותך' תשיט גרסו: רבי תנחומא שמע לה מן הדא: "ואתנה את הלויים" - אלו הלויים, "נתונים לאהרן ולבניו" - אלו הכוהנים, "לכפר על בני ישראל" - זה השיר.<br><br><strong>"ולכפר" זה השיר</strong><br>התורה הטילה על הלויים שלושה תפקידים במקדש: עזרה לכוהנים בעבודתם, שירה, ושמירת המקדש. שלושת התפקידים הללו נזכרים בפסוק הזה. המילים "לעבוד..." מוסבות על העזרה לכוהנים בעבודתם. המילים "ולא יהיה..." מוסבות על שמירת המקדש. לכן המילים "ולכפר..." מוסבות על השירה, כפי שדרשו כאן, שהרי אין ללויים עבודה אחרת במקדש.</small>
(ה)  אמוראים אחרים דורשים גם כן את הכתוב "ולכפר על בני ישראל" בענין השיר.
<strong>מניין שהשיר קרוי כפרה? -</strong> אמר <strong>חיננה אבוי דבר נטה</strong> (במקבילה בירושלמי פסחים: אבוי דרב ינטה. וב"שרידי הירושלמי" שם: אבוי דברנטי) <strong>בשם רבי בניה</strong> (בדור המעבר בין התנאים לאמוראים)<strong>: "ולכפר על בני ישראל" - זה השיר –</strong> הכפרה האמורה בכתוב הזה מוסבת על כלי השיר ששרו בהם הלויים, כמו שדרשו לעיל, ומכאן שהשיר נקרא כפרה<strong>.</strong>
<strong>מניין שהשיר מעכב</strong> את הקורבן<strong>? -</strong> אמר <strong>רבי יעקב בר אחא</strong> (אמורא ארץ ישראלי בדור השלישי-הרביעי) בשם <strong>רבי שמעון בולווטה</strong> (אמורא ארץ ישראלי בדור השני, היה איש מועצת העיר) שאמר <strong>בשם רבי חנינה</strong> (בר חמא, אמורא ארץ ישראלי בדור הראשון)<strong>: "ולכפר על בני ישראל" - זה השיר –</strong> הכפרה האמורה בכתוב הזה מוסבת על כלי השיר ששרו בהם הלויים, כמו שדרשו לעיל, ומכיון שקרא הכתוב לשיר בלשון כפרה, יש ללמוד מכאן, שכשם שכפרה (מתן דמים) מעכבת את הקורבן, כך השיר מעכב את הקורבן, ואם חסר השיר, הקורבן פסול<strong>.</strong><br><br><small>עד כאן המקבילה בירושלמי פסחים.<br><br>ב<strong>בבלי ערכין</strong> יא,א אמרו: תנו רבנן: השיר מעכב את הקורבן, דברי רבי מאיר; וחכמים אומרים: אינו מעכב. מאי טעמא דרבי מאיר? - אמר רבי אלעזר: דאמר קרא: "ואתנה את הלויים (רש"י: ולויים משוררים הם) נתונים לאהרן ולבניו מתוך בני ישראל... ולכפר על בני ישראל" (במדבר ח), מה כפרה מעכבת, אף שיר מעכב. ורבנן? - לכדאידך דרבי אלעזר, דאמר רבי אלעזר: מה כפרה ביום, אף שיר ביום.</small><br>• • •
(ו)  במשנה שנינו, שהתקינו הנביאים הראשונים (שמואל ודויד) עשרים וארבעה משמרות כהונה. מתארים את השתלשלות תקנת משמרות הכהונה:
אמר <strong>רבי יעקב בר אחא</strong> בשם <strong>רבי חייה</strong> (בר אבא, אמורא ארץ ישראלי בדור השלישי) <strong>בשם רבי יוחנן</strong> (גדול אמוראי ארץ ישראל בדור השני)<strong>: שמונה משמרות כהונה העמיד משה, ארבע</strong>ה משמרות <strong>משל אלעזר וארבע</strong>ה משמרות <strong>משל איתמר</strong> – שני בניו הכוהנים של אהרן<strong>, עד שעמד דוד ושמואל הרואה</strong> (הנביא) <strong>והוסיפו עליהם עוד שמונה</strong> משמרות<strong>, ארבע</strong>ה משמרות <strong>משל אלעזר וארבע</strong>ה משמרות <strong>משל איתמר</strong> – ועשו אותם שישה עשר משמרות, שמונה משמרות משל אלעזר ושמונה משמרות משל איתמר<strong>. וביקשו</strong> דויד ושמואל <strong>להוסיף עוד שמונה</strong> משמרות, ארבעה משמרות משל אלעזר וארבעה משמרות משל איתמר, <strong>ולעשותן עשרים וארבעה</strong> משמרות<strong>, ומצאו משל אלעזר ולא מצאו משל איתמר</strong> – ולכן חילקו את שמונה המשמרות של אלעזר לשניים, ועשאום שש עשרה משמרות, ושמונה המשמרות של איתמר נשארו כשהיו<strong>, הדא הוא דכתיב</strong> – זה הוא שכתוב (בענין חלוקת הכוהנים לעשרים וארבעה מחלקות (משמרות) שחילק דויד)<strong>: "וימצאו בני אלעזר רבים לראשי הגברים מן בני איתמר</strong> ויחלקום, לבני אלעזר ראשים לבית אבות ששה עשר ולבני איתמר לבית אבותם שמונה<strong>"</strong> (דברי הימים א כד,ד) – לאחר שנערך מפקד, נמצאו בני אלעזר מרובים במספרם מבני איתמר, וחילקו את הכוהנים, כששש עשרה מחלקות היו מבני אלעזר ושמונה מחלקות מבני איתמר<strong>.</strong><br>
לפני החלוקה המחודשת של הכוהנים למשמרות, שישה עשר משל אלעזר ושמונה משל איתמר, היו שמונה משמרות משל אלעזר ושמונה משמרות משל איתמר. לומדים דבר זה מן הכתוב:
אמר <strong>רבי יעקב בר אחא</strong> בשם <strong>רבי חונה רבה דציפורין</strong> (רבי הונא הגדול מהעיר ציפורי בגליל, אמורא ארץ ישראלי בדור השלישי) <strong>בשם רבי יוחנן:</strong> כתוב (באותו ענין): "בית אב אחד אחוז לאלעזר ואחוז אחוז לאיתמר" (דברי הימים א כד,ו), ופירושו של הכתוב: <strong>"בית אב אחד (בית אב אחד</strong> (מילים אלו מיותרות)<strong>) אחוז לאלעזר" - שנתוסף לו בתי אבות אחרים</strong> – נוספו לאלעזר משמרות אחרים על המשמרות שהיו בידו מתחילה, שתפס משמר אחד (-'בית אב אחד אחוז') בנוסף לכל משמר שהיה בידו מתחילה<strong>, "ואחוז אחוז לאיתמר" - מה שתפס תפס</strong> – המשמרות שהיו בידו של איתמר מתחילה נשארו בידו, שלא נוספו לאיתמר משמרות אחרים ('אחוז' - לשון תפיסה). נמצא שלפני החלוקה המחודשת של הכוהנים למשמרות, היו שמונה משמרות משל אלעזר ושמונה משמרות משל איתמר<strong>.</strong><br>
אמר <strong>רבי זעורה</strong> (רבי זירא, מגדולי האמוראים בדור השלישי, נולד בבבל, עלה לארץ ישראל) <strong>בשם רב חונה</strong> (רב הונא, גדול אמוראי בבל בדור השני)<strong>:</strong> כתוב (באותו ענין בסדר המחלקות): <strong>"לחזיר שבעה עשר"</strong> (דברי הימים א כד,טו) – המשמר השבעה עשר היה משמרו של חזיר (המשמרות נקראו על שם ראשי בתי האבות), ודרשו את השם 'חזיר' <strong>- שחזר המחזור לאלעזר</strong> – כשהוסיפו שמונה משמרות לאלעזר וקבעו על פי גורלות את סדר עשרים וארבעה המשמרות, העלו בגורל תחילה שמונה משמרות מאלעזר ושמונה מאיתמר, ואחר העלו בגורל עוד שמונה משמרות מאלעזר, ונמצא שבמשמר השבעה עשר חזר מחזור (סדר) המשמרות לאלעזר, ועל שם חזרה זו נקרא משמר זה בשם 'חזיר'<strong>.</strong><br><br><small>אפשר שהסדר הזה של העלאה בגורל היה מכוון, שנתנו בקלפי תחילה שמונה שמות משמרות מאלעזר ושמונה מאיתמר והעלום בגורל, ואחר כך נתנו בקלפי שמונה שמות משמרות הנותרים מאלעזר והעלום בגורל; ואפשר שנתנו בקלפי את כל שמות המשמרות, ובדרך נס העלו בגורל תחילה שמונה מאלעזר ושמונה מאיתמר ואחר כך העלו בגורל שמונה הנותרים מאלעזר. אפשר שבדרך נס עלה הגורל השבעה עשר לחזיר (זה היה שמם מתחילה), לסימן שבמשמר השבעה עשר חזר מחזור המשמרות לאלעזר. הטעם לסדר הזה של העלאה בגורל הוא, שמכיון ששמונה המשמרות מאיתמר היו נמנים בשישה עשר המשמרות הראשונים, שוב אין לדחות אותם ממקומם, שכבר זכו בו על פי המשפט.<br><br><strong>משמרות כהונה ולוייה</strong><br>ב<strong>תוספתא תעניות</strong> ג,ב שנו: שמונה משמרות תיקן משה לכהונה, ושמונה ללוייה. משעמד דויד ושמואל הרואה, עשאום עשרים וארבעה משמרות כהונה ועשרים וארבעה משמרות לוייה, שנאמר: "המה ייסד דויד ושמואל הרואה באמונתם (ששניהם העמידום על עשרים וארבעה)" (דברי הימים א ט,כב) - אלו משמרות כהונה ולוייה.<br><br>וב<strong>בבלי תענית</strong> כז,א אמרו: אמר רב חסדא אמר רב חמא בר גוריא אמר רב: משה תיקן להם לישראל שמונה משמרות, ארבעה מאלעזר (רש"י: מבניו של אלעזר, שעשה מהן ארבעה משמרות, וגמרא גמר לה) וארבעה מאיתמר. בא שמואל והעמידם על שישה עשר, בא דוד והעמידם על עשרים וארבעה, שנאמר: "המה ייסד דויד ושמואל הרואה באמונתם" (דברי הימים א ט).<br>מיתיבי: משה תיקן להם לישראל שישה עשר משמרות, שמונה מאלעזר ושמונה מאיתמר, וכשרבו בני אלעזר על בני איתמר, חילקום לעשרים וארבעה, שנאמר: "ויימצאו בני אלעזר רבים לראשי הגברים מן בני איתמר (רש"י: ראשי הגברים של בני אלעזר היו רבים מאיתמר, והאי "ויימצאו" משמע דקודם לכן היו קבועים, ועכשיו הוסיפו עליהם) ויחלקום לבני אלעזר ראשים לבית אבות שישה עשר ולבני איתמר לבית אבותם שמונה" (דברי הימים א כד), ואומר: "בית אב אחד אחוז לאלעזר ואחוז אחוז לאיתמר (רש"י: מה שהיה אחוז מתחילה לאיתמר אחוז עתה כבתחילה, שלא הרבו עליהם שום בית אב)" (שם)... תיובתא דרב חסדא! - אמר לך רב חסדא: תנאי היא, ואנא דאמרי כי האי תנא.<br><br><strong>משה תיקן משמרות</strong><br>ב<strong>במדבר רבה</strong> ג,י אמרו: "ואלה שמות בני גרשון למשפחותם לבני ושמעי" (במדבר ג), וכן "ובני קהת למשפחותם עמרם ויצהר חברון ועזיאל" (שם), וכן "ובני מררי למשפחותם מחלי ומושי" (שם. הרי שמונה משפחות) - אמרו רבותינו: אלו שמונה משמרות (ללוייה) שהתקין משה מפי הקב"ה, עד שעמד דויד ועשה אותם עשרים וארבעה לכהונה וללוייה.<br><br>בירושלמי ובבבלי לא נזכר שמשה תיקן משמרות ללוייה.<br>בויקרא רבה א,ג דרש רבי יהושע ברבי נחמיה את הכתוב בדברי הימים א כד,ו על משה, וסבור דרשן זה שמשה תיקן עשרים וארבעה משמרות כהונה (וכן הוא בתרגום לכתוב שם).<br><br>חלוקת הכוהנים למשמרות בימי משה רמוזה בכתוב (בענין סדר עבודת הכוהנים בבית ה'): "חלק כחלק יאכלו, לבד ממכריו על האבות" (דברים יח,ח) - חוץ מן הקורבנות המגיעים לכוהני המשמר העובד במקדש מכוח הממכר של אבותיהם שמכרו זה לזה, רוצה לומר, שחילקו משה ואבות הלויים את הכוהנים למשמרות, והכוהנים שאין משמרם היום מכרו חלקם למשמר המשרת היום, ולשבוע האחר כשהתחלפו המשמרות חזרו הכוהנים שכבר שירתו ומכרו חלקם למשמר שנכנס לשרת.<br>• • •<br>מקורו של הקטע להלן בירושלמי סוכה ה,ח, וכאן הובא רק סופה של הסוגיה שם.<br><br>במשנה שם שנינו: הנכנסים (הכוהנים של המשמר הנכנס) חולקים (ביניהם את לחם הפנים שקיבלו) בצפון (של העזרה), והיוצאים (והכוהנים של המשמר היוצא) בדרום (חולקים ביניהם את לחם הפנים בדרום העזרה). בלגה (משמר ששמו בלגה) לעולם חולקת בדרום (אפילו כשהוא נכנס לעבודה, חולק את לחם הפנים בדרום העזרה, ולא בצפונה ככל המשמרות הנכנסים).<br><br>ובירושלמי שם אמרו: בלגה לעולם חולקת בדרום - מפני מרים בת בלגה (אחת מבנות הכוהנים של אותו משמר) שנשתמדה, והלכה ונישאת לסרדיוט אחד משל מלכות בית יון, ובאה וטפחה על גגו של מזבח (כשנכנסו היוונים להיכל בימי החשמונאים), אמרה לו: לוקוס ('לוגוס' ביוונית מקביל ל'מימרא' בארמית, שהוא התרגום של שם ה'), לוקוס, אתה החרבת נכסיהם של ישראל ולא עמדת להם בשעת דוחקם (וכשגברה יד החשמונאים וטיהרו את המקדש והחזירו את העבודה למקומה, קנסו חכמים את אותו משמר משום מעשה זה). ויש אומרים: על ידי שהגיע זמנה לעלות (לבוא לעבודתם) ולא עלתה, ונכנס ישבאב (המשמר המשמש לפני המשמר של בלגה) ושימש תחתיה בכהונה גדולה (בכהונה חשובה), לפיכך בלגה לעולם ביוצא (חולקת בדרום) וישבאב בנכנס (תוספתא סוכה ד,כח). ויעקרו אותה ממקומה! (שיקנסו את המשמר של בלגה שישמש אחרי המשמר המשמש אחריו בסדר המשמרות) - לית יכיל (אין אתה יכול לשנות את סדר המשמרות ולהקדים את המשמר המאוחר ולאחר את המשמר המוקדם), דאמר רבי סימון בשם רבי יהושע בן לוי: קשה לפני המקום לעקור שלשלת יוחסין ממקומה. ויעשו אותם עשרים ושלושה (משמרות במקום עשרים וארבעה, שיבטלו את המשמר של בלגה לגמרי)! - לית יכיל, דכתיב: "המה ייסד דויד ושמואל הרואה באמונתם"...</small>
(ז)  <strong>לעשותן עשרים ושלש</strong>ה – משמרות במקום עשרים וארבעה, שיבטלו את המשמר של בלגה לגמרי, <strong>אין את</strong> (אתה) <strong>יכול</strong> – אין אתה רשאי לעשות את המשמרות עשרים ושלושה, אלא יש להשאירם עשרים וארבעה<strong>,</strong> משום <strong>דכתיב</strong> – שכתוב (בענין משמרות הלויים השוערים, והוא אמור גם לענין חלוקת הכהונה והלוייה למחלקות בימי דויד)<strong>: "המה יסד דוד ושמואל הרואה באמונתם"</strong> (דברי הימים א ט,כב) <strong>- באומנותם</strong> – את המשמרות התקינו דויד ושמואל הנביא במעשה אומנות (דרשו את המילה 'באמונתם' - לשון 'אמונה' כאילו נכתב 'באומנותם' - לשון 'אומנות')<strong>. אומנות גדולה היתה שם</strong> – מלאכת מחשבת גדולה (חישוב חשבונות רבים) היתה שם כשהעמידו דויד ושמואל את מספר המשמרות על עשרים וארבעה<strong>, שאין משמר נוטל ושונה בשדה אחוזה עד שיטול חבירו</strong> – שאם הקדיש אדם את שדה אחוזתו (שדהו שבאה לו בירושה) וגאלה (פדה את השדה מיד ההקדש) איש אחר, השדה יוצאת מידי הפודה ביובל ומתחלקת לכוהנים שבמשמר העובד בראש השנה (תוספתא מנחות יג,יז, או ביום הכיפורים) של שנת היובל, שהיובל נכנס בתוך משמרם, וכן אם לא נגאלה השדה מידי ההקדש לא על ידי הבעלים ולא על ידי אחר, השדה יוצאת מידי ההקדש ביובל לכוהנים. וכשהתקינו דויד ושמואל את משמרות הכהונה, חישבו על פי חשבון מולדות הלבנה ותקופות החמה את השנים הרגילות והמעוברות שיבואו, וחישבו על פי מספר המשמרות את סדר המשמרות שישמשו כל שבוע במקדש באותן שנים שיבואו, ומצאו שאם יחלקו את משמרות הכוהנים לעשרים וארבעה (ולא לכל מספר אחר), הרי שבכל אחד מראשי השנים של היובלות שיבואו ישמש משמר כהונה אחר מעשרים וארבעה המשמרות, ונמצא שבכל יובל ייטול משמר כהונה אחר את שדות האחוזה שיוקדשו ויצאו ביובל לכוהנים, ולא יהא משמר אחד נוטל פעם אחת שדות אחוזה שיצאו ביובל אחד וחוזר ונוטל פעם שנייה שדות אחוזה שיצאו ביובל אחר, עד שייטלו כל שאר המשמרות שדות אחוזה שיצאו ביובלות. ולכן אין לעשות את המשמרות מספר אחר, משום שבאופן זה יהא משמר נוטל פעם אחת שדה אחוזה וחוזר ונוטל פעם שנייה שדה אחוזה לפני שמשמר חברו נוטל פעם אחת שדה אחוזה<strong>.</strong> וכן <strong>אמר רבי אבהו</strong> (אמורא ארץ ישראלי בדור השלישי)<strong>: חישבתים שאין משמר נוטל ושונה בשדה אחוזה עד שיטול חבירו.</strong><br><br><small><strong>אומנות גדולה היתה שם</strong><br>לפי הירושלמי, מועדי עבודתם של המשמרות נשתנו משנה לשנה, כך שבמשך הזמן כל משמר היה עובר את כל חודשי השנה ואת כל המועדים.<br><br>ב<strong>משנה שקלים</strong> ה,ה שנינו, שעל החותמות במקדש, ששימשו סימן לקבלת תשלום בעד נסכים, היה כתוב היום שבו ניתן החותם, מפני הרמאים. ובירושלמי שם אמרו, שהיה כתוב על החותם היום, השבת, החודש, וכן שם המשמר של אותו שבוע, שמא יוציאו הרמאים את החותם לשנה הבאה באותו יום.<br>על החותם היו כתובים פרטים כה מרובים, עד שלא ייתכן שיזדמן שוב צירוף כל הפרטים יחד באותו יום אלא לאחר שנים רבות או בכלל לא. אילו בכל שנה עבד המשמר באותו שבוע ובאותו חודש, הרי שהפרטים שעל החותם היו מתאימים באותו תאריך מדי שנה בשנה, ולא כעבור שנים רבות.<br><br>ב<strong>ויקרא רבה</strong> כח,ב וב<strong>קהלת רבה</strong> פרשה א וב<strong>פסיקתא דרב כהנא</strong> ח,א וב<strong>פסיקתא רבתי</strong> פרשה יח נאמר: תני רבי חייא: כתיב: "שבע שבתות תמימות תהיינה" (ויקרא כג,טו) - ואימתי הן תמימות? - בזמן שאין משמרות ישוע ושכניה באות בהן.<br><br>כך נראה לפרש ברייתא זו: שבעת השבועות של ספירת העומר הם תמימים, כשחל יום טוב הראשון של פסח בשבת, שכן ספירת העומר מתחילה למחרתו ביום ראשון ונשלמת בשבת בערב העצרת, ונמצאו השבועות של הספירה שלמים משבוע לשבוע. אבל כשחל יום טוב הראשון של פסח באמצע השבוע, שבעת השבועות של ספירת העומר אין הם תמימים (בבלי מנחות סה,ב). משמרות ישוע ושכניה הם סימן לדבר זה. כיצד? -<br>משמרות ישוע ושכניה הם המשמרות התשיעי והעשירי מעשרים וארבעה משמרות הכהונה המשרתים במקדש. המשמר הראשון יהויריב מתחיל לשרת במקדש בראש חודש ניסן. אם חל ראש חודש ניסן בשבת, חל יום טוב הראשון של פסח בשבת, ושבת ערב העצרת שבה נשלמת ספירת העומר היא השבת העשירית מראש חודש ניסן, ובה יוצא ישוע ונכנס שכניה, ונמצא שלא שירת שכניה קודם שנשלמה הספירה, וזה סימן ששבעת השבועות של הספירה הם תמימים. אבל אם חל ראש חודש ניסן ביום חול, הרי יהויריב נכנס בשבת שלפני ראש חודש ניסן, והשבת שבה יוצא ישוע ונכנס שכניה היא בשבת שלפני העצרת, ונמצא ששירת שכניה גם הוא קודם שנשלמה הספירה, וזה סימן ששבעת השבועות של הספירה אין הם תמימים.<br><br>לפי ברייתא זו שבמדרשים, שבכל שנה המשמר הראשון יהויריב מתחיל לשרת במקדש בראש חודש ניסן, נמצא שבכל שנה המשמרות משרתים בשבתות קבועות, ונמצא שבכל יובל ייטול אותו משמר כהונה את שדות האחוזה שיצאו ביובל לכוהנים. הרי שברייתא זו חלוקה על דברי הירושלמי.<br><br>ב<strong>ירושלמי להלן</strong> ד,ח אמרו, שיום תשעה באב שחרב בו הבית היה משמרתו של יהויריב. אם נאמר שבכל שנה החל משמר יהויריב את עבודתו במקדש בראש חודש ניסן, כיצד ייתכן שתורו של משמר זה יגיע שוב בתשעה באב, שהרי עד יום זה טרם סיימו כל עשרים וארבעה המשמרות את המחזור שלהם.<br><br><strong>דויד חישב</strong><br>ב<strong>מדרש תהילים</strong> עח,כא נאמר: "וירעם כתום לבבו ובתבונות כפיו ינחם" - רבי אבהו בשם רבי יוחנן אמר: ישב (דוד) וחישב לו שלא יהיה משמר נוטל עם חברו בשדה אחוזה ('בתבונות כפיו' פירושו: בחשבונות שחישב דויד באצבעות ידיו. המילה 'תבונות' רומזת, שהיה דויד בקי בחישוב תקופות החמה ומולדות הלבנה והיה יודע לקבוע ולעבר שנים וחודשים, כמו שדרשו חכמינו את המילים "כי היא חכמתכם ובינתכם" ואת המילים "יודעי בינה לעיתים").<br><br>לפי המדרש, אמר רבי אבהו, שדויד חישב. ולפי זה, יש להגיה בדברי רבי אבהו שבירושלמי: חישב (דויד), ואין לגרוס: חישבתים.<br><br>וב<strong>מדרש תהילים</strong> מט,ג נאמר: "פי ידבר חכמות והגות לבי תבונות" - כמה שנאמר: "כי היא חכמתכם ובינתכם" (דברים ד,ו). "אפתח בכינור חידתי" - במשמרות של בית המקדש (דויד פתר את חידת קביעת משמרות הכהונה בחכמות ובתבונות שהיו לו).</small><br>• • •
(ח)  מביאים ברייתא בתוספתא תעניות ב,א בענין משמרות הכהונה שהתקינו בראשית ימי הבית השני:
<strong>ארבע</strong>ה <strong>משמרות</strong> (של כוהנים) <strong>עלו מן הגולה</strong> – מבבל לארץ ישראל בבית שני. ברשימת העולים הראשונים שעלו עם זרובבל (עזרא ב,לו-לט; נחמיה ז,לט-מב) נמנו ארבע משפחות (בתי אבות) כוהנים, והם: <strong>ידעיה</strong> – המשמר השני<strong>, חרים</strong> – המשמר השלישי<strong>, פשחור</strong> – פשחור לא נזכר ברשימת עשרים וארבעה משמרות כהונה שנתפרשו בדברי הימים א כד, אבל מזהים אותו עם יקים המשמר השנים עשר (למשמרות היה מלבד השם העצמי גם שם שני או כינוי), <strong>ואמר</strong> – המשמר השישה עשר (הסדר בכתובים: ידעיה, אימר, פשחור וחרים. הברייתא מנתה את ארבע המשמרות לפי הסדר בדברי הימים, והכתובים מנאום לפי סדר חשיבותם). ושאר המשמרות לא היו מהעולים הראשונים שעלו מהגולה<strong>. (והתנו עמהן הנביאים שביניהן, שאפילו יהויריב עולה מן הגולה, שלא ידחה את המשמר שלפניו, אלא ייעשה טפילה לו.</strong> (משפט זה הועתק לכאן מלהלן, ויש למוחקו מכאן)<strong>) ועמדו הנביאים שביניהן</strong> (חגי וזכריה ועוד נביאים. הגרסה בתוספתא: נביאים שבירושלים) <strong>ועשו עשרים וארבע</strong>ה <strong>גורלות</strong> (הגרסה בתוספתא: ועשאום עשרים וארבעה משמרות) – שחילקו כל אחד מארבעה המשמרות שעלו מהגולה לשש משמרות, שהם בין הכל עשרים וארבעה משמרות, ורשמו על עשרים וארבעה גורלות (פתקים) מספרים סידוריים מאחת עד עשרים וארבע, כדי לקבוע את סדר המשמרות החדש, <strong>והטילום בקלפי</strong> (הגרסה בתוספתא: ובללום והטילום לתוך קלפי (כלי או תיבה ששמים בה גורלות))<strong>, ובא ידעיה ונטל חמש</strong>ה <strong>והוא, הרי שש</strong>ה<strong>, ובא חרים ונטל חמש</strong>ה <strong>והוא, הרי שש</strong>ה<strong>, ובא פשחור ונטל חמש</strong>ה <strong>והוא, הרי שש</strong>ה<strong>, ובא אימר ונטל חמש</strong>ה <strong>והוא, הרי שש</strong>ה – כל אחד מארבעה ראשי המשמרות שעלו מהגולה נטל מהקלפי שישה גורלות, גורל אחד עבור המשמר שנקרא בשם המשמר שעלה מהגולה, וחמישה גורלות עבור המשמרות שהיו מאותו המשמר לפני שחילקו אותו<strong>. והתנו</strong> (קבעו חוק בל יעבור) <strong>עמהן הנביאים שביניהן, שאפילו יהויריב</strong> – שהיה הראשון למשמרות בבית הראשון, <strong>עולה מן הגולה, שלא ידחה את המשמר שלפניו</strong> (הגרסה בתוספתא: לא יהא אחד מהן נדחה מפניו) – שלא ידחה המשמר של יהויריב ממקומו את אחד מהמשמרות שעלו מהגולה לפניו<strong>, אלא ייעשה טפילה</strong> (תוספת) <strong>לו</strong> – שכוהני המשמר של יהויריב יהיו נוספים ונלווים לאחד מהמשמרות שעלו מהגולה לפניו, הואיל ולא היו מהעולים הראשונים שעלו מהגולה (והוא הדין אם עולים מהגולה עוד משמרות). ואין עושים את המשמרות עשרים וחמישה, שיעשו את של יהויריב משמר לעצמו, משום שאין עושים אלא עשרים וארבעה משמרות, כאמור לעיל<strong>. ועמדו ראשי משמרות ועשו עצמן בתי אבות</strong> – ראשי המשמרות שנקבעו חילקו את המשמרות לבתי אבות, שכן כל משמר היה מחולק לבתי אבות והיה משמש במקדש בימי השבוע של משמרו לפי בתי אבותיו, כמבואר בברייתא להלן.<br><br><small>ברייתא זו הובאה גם בבבלי תענית כז,א וערכין יב,ב.<br><br><strong>המשמרות שעלו מן הגולה</strong><br>העלייה הראשונה מבבל עם ששבצר היתה בימי כורש, והיו בה כוהנים. העלייה השנייה מבבל עם זרובבל וישוע הכוהן הגדול היתה בימי דריוש, ובאו בה יותר מארבעת אלפים כוהנים. הכתובים בנחמיה יב,א-ז פירשו את שמות עשרים ושניים בתי אבות (משמרות) הכוהנים בימי זרובבל וישוע הכוהן הגדול. הכתובים שם יב,יב-כא פירשו את שמות בתי האבות (המשמרות) ואת שמות ראשיהם בימי יויקים בן ישוע הכוהן הגדול.<br><br>בשתי הרשימות האלו נזכר השם ידעיה פעמיים, ובזה רמוזה חלוקת המשמר של ידעיה. כן נזכרים בהן השמות חרים (הוא רחום) ואימר (הוא אמריה). ברשימה השנייה חסר בית אב אחד, ושני בתי אבות נמנים כבית אב אחד. ולפי זה, נמנו בה עשרים בתי אב לעומת עשרים ושניים בתי אב ברשימה הראשונה. נראה שמשתי הרשימות נשמטו כמה בתי אבות, שכן מספרם היה עשרים וארבעה (רש"י: לא דקדק המקרא למנות כל עשרים וארבעה המשמרות).<br><br>לפי הכתובים האלה, לאחר עלייתם מהגולה היו הכוהנים מחולקים רק למשמרות ולא לבתי אבות, והמשמר היה נקרא גם בית אב, וראש המשמר ראש בית אב. רק לאחר זמן, כשרבו הכוהנים, חילקו את המשמרות לבתי אבות, כפי שאמרו כאן בברייתא.<br><br>בני יהויריב עלו ארצה לאחר העולים הראשונים, שכן השם יהויריב נזכר בשתי הרשימות האלו. יהויריב לא נמנה שם הראשון, משום שנעקר ממקומו. היותו של יהויריב טפל (מחובר) לאחד מהמשמרות רמוזה בוי"ו החיבור הבאה רק בראש השם יויריב בנחמיה יב,ו ושם יב,יט.<br><br>על האמנה בימי נחמיה היו חתומים עשרים ואחד ראשי משפחות (בתי אבות) הכוהנים (נחמיה י,ג-ט). רוב השמות ברשימה הראשונה מימי זרובבל וישוע חוזרים באמנה, חלקם בשינויים. שלושה שמות (פשחור, דניאל וברוך) נזכרו רק באמנה. אם נוסיף שלושה בתי אבות אלה לעשרים ואחד בתי אבות ברשימה הראשונה (יהויריב אינו נחשב כבית אב לעצמו), נמצא בין הכל עשרים וארבע בתי אבות (משמרות).<br><br>הנביאים חגי וזכריה עלו כנראה עם זרובבל, והתנבאו בימי זרובבל וישוע הכוהן הגדול ועוררו את העם לבנין המקדש. הם נזכרים בעזרא ה,א; ו,יד. ייתכן שזכריה הוא זה הנמנה ברשימת ראשי הכוהנים שבנחמיה יב,טז. בבבלי (מגילה טו,א) אמרו, שמלאכי זה מרדכי, או שמלאכי זה עזרא (הסופר), או שמלאכי שמו. מרדכי נזכר כאחד מראשי העולים עם זרובבל. ובסדר עולם רבה פרק כ נאמר: ברוך בן נריה ושריה בן מחסיה ודניאל איש חמודות ומרדכי היהודי וחגי וזכריה ומלאכי כולם נתנבאו בשנת שתיים לדריוש. כל אלה היו הנביאים שביניהם.<br><br>בחתימת ספרו אמר נחמיה (יג,ל), שהוא העמיד משמרות של כוהנים ולויים. גם נחמיה נזכר כאחד מראשי העולים עם זרובבל.<br><br>כמה משמות המשמרות ברשימות האלו הוא כשמותם בדברי הימים. כידוע, שמות המשמרות וסדרם, כפי שנמנו בדברי הימים, נשמרו בימי הבית השני ואף שנים רבות לאחר חורבנו. אפשר שלאחר זמן חזרו כל המשמרות בבית השני לקרוא לעצמם בשמות הקדומים של המשמרות. ואפשר שלאחר שעלו כל המשמרות מהגולה, ביטלו את התנאי שהתנו, והסכימו להחזיר את המשמרות לסדרם שהיה בבית הראשון.</small><br>• • •<br>מביאים ברייתא בתוספתא תעניות ב,ב בענין חלוקת המשמרות לבתי אבות ושימושם במקדש. כל משמר היה מחולק לבתי אבות והיה משמש במקדש בימי השבוע של משמרו לפי בתי אבותיו (הברייתא הזאת היא המשכה של הברייתא לעיל):
<strong>ויש משמר שהיה בו חמשה</strong> בתי אבות<strong>,</strong> ויש משמר שהיו בו <strong>ששה</strong> בתי אבות<strong>,</strong> ויש משמר שהיו בו <strong>שבעה</strong> בתי אבות<strong>,</strong> ויש משמר שהיו בו <strong>שמונה</strong> בתי אבות<strong>,</strong> ויש משמר שהיו בו <strong>תשעה</strong> בתי אבות (וכן יש משמר שהיו בו פחות מחמישה בתי אבות או יותר מתשעה בתי אבות)<strong>.</strong>
<strong>משמר שהיה בו חמשה</strong> בתי אבות <strong>- שלשה</strong> בתי אבות <strong>מקריבין שלשה ימים –</strong> כל בית אב מהם משמש יום אחד<strong>, ושנים מקריבין ארבעה ימים –</strong> כל בית אב מהם משמש שני ימים<strong>.</strong>
<strong>משמר שהיה בו ששה</strong> בתי אבות <strong>- חמשה</strong> בתי אבות <strong>מקריבין חמשה ימים –</strong> כל בית אב מהם משמש יום אחד<strong>, ו</strong>בית אב <strong>אחד מקריב שני ימים.</strong>
<strong>משמר שהיה בו שבעה</strong> בתי אבות <strong>- כל אחד ואחד מקריב את</strong> (המילה 'את' מיותרת) <strong>יומו –</strong> כל בית אב מהם משמש יום אחד<strong>.</strong>
<strong>משמר שהיה בו שמונה</strong> בתי אבות <strong>- ששה</strong> בתי אבות <strong>מקריבין ששה ימים –</strong> כל בית אב מהם משמש יום אחד<strong>, ושנים מקריבין יום אחד –</strong> משמשים יחד יום אחד<strong>.</strong>
<strong>משמר שהיו בו תשעה</strong> בתי אבות <strong>- חמשה</strong> בתי אבות <strong>מקריבין חמשה ימים –</strong> כל בית אב מהם משמש יום אחד<strong>, וארבעה</strong> בתי אבות <strong>מקריבין שני ימים –</strong> כל שני בתי אבות מהם משמשים יחד יום אחד (וכן משמר שהיו בו פחות מחמישה בתי אבות או יותר מתשעה בתי אבות, בתי האבות משמשים על זה הדרך)<strong>.</strong><br>
<strong>ויש מהן שקבעו עצמן לעולם –</strong> יש בתי אבות שקבעו את עצמם לשמש במקדש לעולם בימים ידועים בשבוע של משמרתם, שכשחילקו את המשמרות לבתי אבות, קבעו בתי האבות של המשמר על פי גורל את הימים בשבוע של משמרם שיהיו משמשים תמיד בכל פעם שהמשמר משמש<strong>,</strong> כגון משמר שיש בו שבעה בתי אבות, <strong>משמר שהיה בשבת –</strong> בית אב של המשמר שנקבע על פי גורל שישמש ביום השבת, <strong>היה בשבת לעולם –</strong> היה משמש ביום השבת בשבוע של משמרם תמיד<strong>, במוצאי שבת –</strong> בית אב שנקבע על פי גורל שישמש לאחר יום השבת (ביום ראשון), <strong>היה במוצאי שבת לעולם –</strong> היה משמש לאחר יום השבת (ביום ראשון) בשבוע של משמרם תמיד. וכן בית אב שנקבע על פי גורל שישמש באחד משאר ימי השבוע, היה משמש באותו יום בשבוע של משמרם תמיד<strong>.</strong>
<strong>ויש מהן שהיו מקריבין</strong> (הגרסה בתוספתא: מגרילין) <strong>על כל משמר ומשמר –</strong> ואולם יש בתי אבות שלא קבעו את עצמם לשמש במקדש לעולם בימים ידועים בשבוע של משמרתם, אלא שהיו קובעים על פי גורל את הימים בשבוע של משמרתם שהיו משמשים, והימים שהיו משמשים היו משתנים מדי פעם. יש בתי אבות (מאותם שלא קבעו עצמם לעולם) שבכל שבוע ימים של משמרם היו קובעים על פי גורל את הימים בשבוע של משמרתם שהיו משמשים, שכל פעם שהגיע זמנו של המשמר לשמש במקדש, היו עושים גורל לקבוע את הימים שישמשו בתי האבות של המשמר באותו שבוע ימים של משמרם<strong>, ויש מהן שהיו מגרילין על כל שבוע ושבוע –</strong> ויש בתי אבות (מאותם שלא קבעו עצמם לעולם) שבכל שבע שנים היו קובעים על פי גורל את הימים בשבוע של משמרתם שהיו משמשים, שפעם בשבע שנים היו עושים גורל לקבוע את הימים שישמשו בתי האבות של המשמר בשבוע הימים של משמרם באותן שבע שנים<strong>.</strong><br><br><small>ב<strong>תוספתא תעניות</strong> ב,ב שנו: משמר יש בו ארבעה, חמישה, שישה, שבעה, שמונה, תשעה. משמר שיש בו ארבעה - שלושה מקריבים שני שני ימים, ואחד מקריב אחד. משמר שיש בו חמישה - שלושה מקריבים שני שני ימים, ושניים מקריבים יום אחד. משמר שיש בו שישה - חמישה מקריבים חמישה ימים, ואחד מקריב שני ימים. משמר שיש בו שבעה - כל אחד ואחד מקריב יומו. משמר שיש בו שמונה - שישה מקריבים שישה ימים, ושניים מקריבים יום אחד. משמר שיש בו תשעה - חמישה מקריבים חמישה ימים, וארבעה מקריבים שני ימים.<br><br>בתוספתא הוסיפו משמר שיש בו ארבעה, וקבעו חלוקה שונה למשמר שיש בו חמישה. על חלוקה זו קשה, למה יעבדו שלושה בתי אבות שני ימים כל אחד ואחד, ואילו שני בתי אבות יעבדו בין שניהם רק יום אחד?<br><br>בברייתא נאמר: "משמר שהיה בשבת... משמר שהיה במוצאי שבת...", משום שהמשמרות התחלפו בשבת, ובית האב הראשון של המשמר שימש בשבת, ובית האב השני שימש ביום ראשון.<br>כל בית אב שימש ביומו מתחילת היום, ועבד כל אותו היום ובלילה שלאחריו. וצריך לומר שבית האב הראשון שהתחיל בשבת באמצע היום השלים את יומו בשבת הבאה עד שנכנס המשמר החדש.<br><br>בתוספתא גרסה אחרת בהמשכה של הברייתא: יש מהם שקבעו עצמם לעולם - הבא בשבת, בא בשבת לעולם, לאחר שבת, לאחר שבת לעולם. יש מהם שמגדילים פעם אחת בחודש, יש מהם שמגדילים פעם אחת בשנה, יש מהם שמגדילים פעם אחת בשבוע, ויש מהם שמגדילים בכל משמר ומשמר.<br>הגרסה בתוספתא 'מגדילים' ("תוספתא כפשוטה": מגרילים על ידי הוצאת אגודל), במקום 'מגרילים'. המשפט בתוספתא '...פעם אחת בחודש' אינו מובן (שהרי אין משמר משמש ושונה בחודש אחד), ובכתב יד אחד הוא חסר. אפשר להוסיף בלשון הברייתא שבירושלמי על פי התוספתא: ויש מהן שהיו מגרילין על כל שנה ושנה.<br>• • •<br>כיון שדנו במינויים של בתי אבות הכוהנים ובסדר קדימויות המינויים (ידעיה קודם ליהויריב), דנים להלן במינויים ובסדר קדימויות מינויים.</small>
(ט)  מספרים: <strong>רבי הוה ממני תרין מינויין</strong> – רבי (רבי יהודה הנשיא, בדור החמישי לתנאים) היה ממנה (בכל שנה) שני מינויים (מינויי חכמים)<strong>. אין הוון כדיי, היו</strong> (הוון) <strong>מתקיימין</strong> – אם היו (הממונים) ראויים, היו (הממונים) מתקיימים (חיים)<strong>, ואין לא, הוון מסתלקין</strong> – ואם לא (היו הממונים ראויים), היו (הממונים) מסתלקים (מתים)<strong>. מדדמך</strong> – כשנפטר (רבי)<strong>, פקיד לבריה</strong> ו<strong>אמר</strong> – ציוה (רבי) את בנו (הבכור, רבן גמליאל השלישי, נשיא ישראל, בדור המעבר בין התנאים לאמוראים) ואמר<strong>: לא תעביד כן</strong> – אל תעשה כך (למנות בכל שנה שני מינויים)<strong>, אלא מני כולהון כחדא</strong> – אלא מנה את כולם (כל מינויי החכמים) יחד<strong>, ומני לרבי חמא בר חנינה</strong> (צריך לומר כמו במסירה מהגניזה: <strong>לרבי חנינא בר חמא</strong> (אמורא ארץ ישראלי בדור הראשון, עלה מבבל, דר בציפורי שבגליל)) <strong>בראשה</strong> – ומנה את רבי חנינא בר חמא בראשונה (קודם המינויים האחרים)<strong>.</strong><br><br><small>במקבילה ב<strong>קהלת רבה</strong> פרשה ז פסוק ז נאמר: רבי הוה ממני תרין מנאין (מינויים) בכל שנה. אין הוון כדי, הוון מתקיימין, ואין לא, הוון דמכין (מתים). מן דאתא רבי למדמך (למות), אמר לבריה: לא תעביד כן, אלא הוי ממני כולהון כחדא, ומני לך רבי חנינא (בר חמא) קדמאי (בראשונה).<br><br>בימיו של רבי היתה סמכות המינויים בידיו, והוא זה שהיה ממנה חכמים (על ידי מתן סמיכה). הענקת סמיכה לחכם הכשירה אותו לתפקידי שיפוט (דיין בבית דין מרכזי או בבית דין מקומי), הוראת ההלכה, התרת נדרים ועוד. החכמים היו יושבים בישיבה (בבית המדרש) ומשתתפים בדיונים שם. רבי הגביל את מספר המתמנים לשניים בשנה (כמסופר כאן ובקהלת רבה).<br>רבי מנע לפעמים את המינוי מאנשים שפגעו בו (בירושלמי מועד קטן ג,א מסופר על בר קפרא ולהלן מסופר על רבי חנינא בר חמא, שרבי סירב למנותם כדיינים). רבי הקפיד על מי שפגע בכבודו ברבים, משום שסבר, שנשיא שמחל על כבודו, אין כבודו מחול.<br><br>ב<strong>בבלי כתובות</strong> קג,א-ב אמרו: תנו רבנן: בשעת פטירתו של רבי, אמר: שמעון בני - חכם, גמליאל בני - נשיא, חנינא בר חמא ישב בראש (הישיבה).<br><br>על פי הבבלי, יש שפירשו את לשון הירושלמי: 'ומני לרבי חנינא בר חמא בראשה' – ומנה את רבי חנינא בר חמא בראש הישיבה. אבל לפי הגרסה בקהלת רבה: 'ומני לך רבי חנינא קדמאי', יש לפרש את לשון הירושלמי: 'ומני לרבי חנינא בר חמא בראשה' – ומנה את רבי חנינא בר חמא בראשונה.<br>רבי חנינא בר חמא מונה לראש הישיבה (בית המדרש), או שהיה הראשון בתור למינוי, משום שהיה החכם הבכיר והותיק מכל החכמים (ראה ירושלמי ראש השנה ב,ו וסנהדרין א,ב).<br><br>בשבע עשרה שנותיו האחרונות של רבי הוא דר בציפורי, ובית המדרש המרכזי היה בעיר זו בימי רבי וגם לאחר פטירתו.<br><br>נראה שחשש רבי שלא תהיה סמכות המינויים בידיו של בנו כפי שהיתה בידיו, ולכן ציוה את בנו למנות לאחר פטירתו את כל המינויים.</small><br>
ושואלים (על הציווי של רבי לבנו למנות את רבי חנינא בר חמא): <strong>ולמה לא מניתיה הוא?</strong> – ולמה לא מינהו הוא? (למה לא מינה רבי עצמו את רבי חנינא בר חמא?)
ומשיבים: <strong>אמר רבי דרוסא</strong> (אמורא ארץ ישראלי בדור החמישי)<strong>: בגין דצווחין עלויי בציפורין</strong> (מילה זו יתרה, ואינה במסירה מהגניזה) <strong>ציפוראיי</strong> – לפי שצווחו עליו (על רבי חנינא בר חמא) בני ציפורי (בני ציפורי היו צועקים וקובלים עליו, שאין ראוי שימנה אותו, ולא רצה רבי להכניס עצמו במחלוקת)<strong>.</strong>
ותמהים (על תשובה זו): <strong>ובגין צווחה עבדין?!</strong> – וכי בשביל צווחה עושים (מעשה)?! (כלומר, למה היה לו לרבי להשגיח עליהם?). ואולי יש לגרוס: ובגין צווחה עב<strong>ר</strong>ין?! – וכי בשביל צווחה מעבירים (מן המועמדות למינוי)?!
אלא משיבים (על השאלה: למה לא מינה רבי עצמו את רבי חנינא בר חמא?): <strong>אמר רבי לעזר בירבי יוסה</strong> (אמורא ארץ ישראלי בדור החמישי)<strong>: על שהשיבו טעם ברבים</strong> – בגלל שהשיב רבי חנינא בר חמא את רבי על דבריו והכלימו ברבים, כמסופר להלן, לפיכך לא מינה אותו, ולא היה אפילו מועמד למינוי (המילה 'טעם' כאן פירושה: ניקוד וקריאה נכונה)<strong>.</strong>
(במסירה מהגניזה נוסף: <strong>ומה טעם השיבו? -</strong>) ומספרים: <strong>רבי הוה יתיב מתני</strong> – רבי היה יושב ומַשְׁנֶה (מלמד מקרא ברבים, או שהיה מלמד מדרש שמובא בו מקרא זה (כגון המדרש במכילתא דרבי ישמעאל פרשת 'בשלח' מסכתא ד'ויהי בשלח' פרשה ה))<strong>: "וזכרו פליטיהם אותי"</strong> (יחזקאל ו,ט); <strong>"ופלטו פליטיהם והיו אל ההרים כיוני הגיאיות כולם הומיות"</strong> (שם ז,טז) – (במסירה שלפנינו גרסו בטעות את תחילת הפסוק הראשון, משום הדמיון לתחילת הפסוק השני, ויש למחוק את תחילת הפסוק הראשון ולגרוס את תחילת הפסוק השני, כמו במסירה מהגניזה)<strong>. - אמר ליה</strong> – אמר לו (רבי חנינא בר חמא לרבי)<strong>:</strong> צריכים לומר: <strong>"הומות"</strong> (בלא י')<strong>. - אמר ליה</strong> – אמר לו (רבי לרבי חנינא בר חמא)<strong>: הן קריתה?</strong> – היכן קרית (לפני מי למדת לקרוא)? <strong>- אמר ליה</strong> – אמר לו (רבי חנינא בר חמא לרבי)<strong>: קדם רב המנונא</strong> (בדור המעבר שבין התנאים לאמוראים בבבל) <strong>דבבל</strong> – לפני רב המנונא מבבל<strong>. - אמר ליה</strong> – אמר לו (רבי לרבי חנינא בר חמא בדרך לעג)<strong>: כד תיחות לתמן, אמור ליה דמנייתך חכים</strong> – כאשר תרד לשם (לבבל), אמור לו (לרב המנונא) שמיניתי אותך חכם<strong>. - וידע דלא מיתמני ביומוי</strong> – וידע (הבין רבי חנינא בר חמא מדבריו של רבי) שאינו מתמנה (כחכם על ידי רבי) בימיו (של רבי)<strong>.</strong><br><br><small>במקבילה ב<strong>קהלת רבה</strong> פרשה ז פסוק ז נאמר: והוא למה לא מנייה? - רבי יוסי בר זביד אמר: על דצווחין ציפוריא עליה. - ומן צווחא עבדין?! הא כדון צווחין טבאות (הרי עכשיו הם צווחים היטב), אם אנן שמעין בהדא (ואם אנו שומעים להם בזו), אוף בההיא צריכין שמוע להון (אף בזו אנו צריכים לשמוע להם)! [...] אמר ליה: קדם מן קרייתא? - אמר ליה: קדם רב המנונא ספרא דבבל (הסופר שבבבל). - אמר ליה: כד תיזל לתמן, אמור ליה שמיניתיך זקן. - וידע דלא מתמני ביומיה.<br><br>במדרש חסר קטע מהסיפור.<br><br><strong>צווחו עליו ציפוריים</strong><br>על יחסם של אנשי ציפורי לרבי חנינא בר חמא ראה ירושלמי לעיל ג,ד. לפי המסופר שם, אנשי ציפורי היה להם מה לצווח עליו, כי הוא הוכיחם קשות ואמר שיש ביניהם כמה זמרי, וש"ליבם קשה ושומעים דברי תורה ולא מתכנעים".<br><br><strong>ובגין צווחה עברין?!</strong><br>ב<strong>ירושלמי ראש השנה</strong> ב,ו ו<strong>סנהדרין</strong> א,ב אמרו: "ובכתב בית ישראל לא ייכתבו" (יחזקאל יג,ט) - זה המינוי.<br><br>ב<strong>ירושלמי פיאה</strong> ח,ז אמרו: רבי יוסי <strong>עבר</strong> (העביר) חד מן תרין אחין. עאל ואמר קומיהון: לא נמצא לאיש פלוני דבר עבירה, אלא שאין מעמידים שני אחים פרנסים.<br><br>המועמדים למינוי היו נכתבים ברשימה. מי שלא היה ראוי להתמנות, היו מעבירים ומוחקים אותו מהרשימה של המועמדים למינוי.<br><br><strong>"הומות"</strong><br>במקרא נאמר במקום אחד "הומות" (יחזקאל ז,טז) ובמקום אחד "הומיות" (משלי א,כא). אפשר שהיה חילוק מסורה בין ארץ ישראל לבבל בקרי ובכתיב של המילה "הומות" (יחזקאל ז,טז).</small><br>• • •<br>ממשיכים ומספרים: <strong>מן דדמך</strong> – לאחר שנפטר (רבי)<strong>, בעא בריה ממניתיה</strong> – ביקש בנו (של רבי) למנותו (את רבי חנינא בר חמא)<strong>, ולא קביל עליה מתמנייא</strong> – ולא קיבל עליו (רבי חנינא בר חמא) להתמנות<strong>. אמר</strong> (רבי חנינא בר חמא)<strong>: לית אנא מקבל עלי מתמנייא עד זמן דתמני רבי פס דרומא קמיי</strong> – אין אני מקבל עלי להתמנות אלא עד שתמנה את רבי אפס הדרומי (אמורא ארץ ישראלי, מראשוני הדור הראשון) לפניי<strong>.</strong>
<strong>והוה תמן חד סב</strong> – והיה שם זקן אחד<strong>, אמר</strong> (אותו זקן)<strong>: אין</strong> רבי <strong>חנינה קדמיי</strong> – אם רבי חנינא בר חמא ראשון (מתמנה לפניי)<strong>, אנא תיניין</strong> – אני שני (מתמנה אחריו)<strong>, אין רבי פס דרומיא קדמיי</strong> – ואם רבי אפס הדרומי ראשון<strong>, אנא תיניין</strong> – אני שני (שבין כך ובין כך לא אהיה שלישי)<strong>. - וקביל עלוי רבי חנינה מיתמנייא תליתאי</strong> – וקיבל עליו רבי חנינא בר חמא להתמנות שלישי (אחרי רבי אפס ואותו זקן, שמכיון שראוי אותו זקן להתמנות שני, שוב אין לדחות אותו ממקומו, שכבר זכה בו על פי המשפט)<strong>.</strong><br><br><small>ב<strong>בבלי כתובות</strong> קג,ב אמרו: לא קיבל רבי חנינא (לשבת בראש), שהיה רבי אפס גדול ממנו שתי שנים ומחצה. ישב רבי אפס בראש, וישב רבי חנינא בחוץ (רש"י: חוץ לבית המדרש, שלא היה נכפף לרבי אפס). מת רבי אפס וישב רבי חנינא בראש.<br><br>לפי הבבלי, אחרי רבי אפס נתמנה רבי חנינא. ואילו לפי הירושלמי, נתמנה זקן אחד אחרי רבי אפס ולפני רבי חנינא.</small>
(י)  <strong>אמר רבי חנינה</strong> (בר חמא)<strong>: זכית מארכה יומין</strong> – זכיתי להאריך ימים (שנים רבות)<strong>.</strong> ואמר, שאינו יודע במה זכה להאריך ימים – <strong>אין בגין הדא מילתא</strong> – אם בגלל הדבר הזה (שקיבלתי עלי להתמנות שלישי, על כן זכיתי להאריך שנים רבות)<strong>, לית אנא ידע</strong> – אין אני יודע<strong>,</strong> ו<strong>אין בגין דהויית סליק מן טיבריא לציפורין</strong> – ואם בגלל שהייתי עולה מטבריה לציפורי, <strong>והוינא עקים איסרטין</strong> (במסירה מהגניזה: אסטרטי) <strong>מיעול מישאול בשלמיה דרבי שמעון בן חלפותא</strong> (תנא בדור החמישי) <strong>בעין תינה</strong> (עין תאנה, יישוב בגליל בחוף הכינרת, בגבול בקעת גינוסר) – והייתי מעקם (מאריך) את דרך הרבים (כדי) להיכנס לשאול בשלומו של רבי שמעון בן חלפתא בעין תאנה (על כן זכיתי להאריך שנים רבות)<strong>, לית אנא ידע</strong> – אין אני יודע<strong>.</strong><br><br><small>המילים "לית אנא ידע" הוכפלו בכל אחד מאופני הספק, כמו שדרך הירושלמי לכפול את המילים "לא ידעין" בכל אחד מאופני הספק.<br><br>במקבילה ב<strong>קהלת רבה</strong> פרשה ז פסוק ז נאמר: כיון דדמך, בעא בריה דימניניה, ולא קביל עליה. אמר: לית אנא מקבל אלא קדם רבי אפס דרומא. הוה תמן חד סב, אמר: אם רבי חנינא קדמי, אנא תניין, ואם רבי אפס קדמי, אנא תניין. קביל עלוי רבי חנינא למתמני תליתוי. וזכה למארכה סגין שנין (וזכה להאריך שנים רבות). אמר: לית אנא ידע מן בגין מה זכיתי מארכה שנין סגין (אין אני יודע מפני מה זכיתי להאריך שנים רבות), אם מן בגין הדא מילתא, ואם מן בגין דהוינא סליק מן טבריה לציפורין והוינא עקים איסטרטיא שאיל בשלמה דרבי שמעון בן חלפתא, באידין מתניין לית אנא ידע (באיזה מהשניים אין אני יודע).<br><br>במדרש גרסו בטעות: 'באידין מתניין', במקום: 'בעין תינה'.<br><br>בשתי העובדות הללו כיבד רבי חנינא אדם זקן (רבי שמעון בן חלפתא היה כבר זקן בימי רבי חנינא), ומי שמכבד אדם זקן, זוכה לאריכות ימים.<br><br><strong>מישאול בשלמיה רבי שמעון בן חלפותא</strong><br>ב<strong>ויקרא רבה</strong> יח,א נאמר: רבי שמעון בן חלפותא הוה יליף סליק שאיל בשלמיה דרבי בכל ריש ירח וירח (היה למוד (רגיל) לעלות לשאול בשלומו של רבי בכל ראש חודש). כיון דסב, יתיב ליה ולא יכיל למיסק (כיון שהזקין, ישב לו ולא יכל לעלות).<br>מה שעשה רבי שמעון בן חלפתא לרבי, עשה רבי חנינא לרבי שמעון בן חלפתא.<br><br><strong>רבי שמעון בן חלפותא בעין תאנה</strong><br>ב<strong>קהלת רבה</strong> פרשה ג פסוק ב נאמר: מעשה באחד מגדולי ציפורי שבאתה לו מילה, ועלו אנשי עין תאנה לכבדו, ועלה עימהם רבי שמעון בן חלפתא...<br>הרי שישב רבי שמעון בן חלפתא בעין תאנה.<br>• • •<br>מכיון שסיפרו על סדר קדימויות בהתמנות, כשמי שזכאי להתמנות ראשון מוותר על זכותו לטובת אחר, ויש מי שזכאי להתמנות שני, מספרים על סדר קדימויות בישיבה, כשמי שזכאי לשבת ראשון מוותר על זכותו לטובת אחר, ויש מי שזכאי לשבת שני (המעשה הזה היה בבבל):</small>
(יא)  <strong>שמואל</strong> (מגדולי אמוראי בבל בדור הראשון) <strong>ואילין דבית שילא</strong> – ואותם (החכמים) של בית (המדרש של רבי) שילא (אמורא בבלי בדור הראשון) <strong>הוון</strong> (במסירה מהגניזה נוסף: עלין ו)<strong>שאלין בשלמיה דנשייא בכל יום</strong> – היו (נכנסים ו)שואלים בשלומו של הנשיא (ראש הגולה שבבבל) בכל יום<strong>, והוון אילין דבית שילה עלין קדמיי ויתבין קדמיי</strong> – והיו אותם (החכמים) של בית שילא נכנסים (לבית הנשיא) ראשונים ויושבים ראשונים<strong>. פלגון איקר לשמואל ואייתיבוניה קדמיי</strong> – חלקו (החכמים של בית שילא) כבוד לשמואל והושיבו אותו ראשון (והם ישבו אחריו)<strong>. עאל רב</strong> (אמורא בבלי בדור הראשון, מגדולי האמוראים) <strong>לתמן</strong> – נכנס רב לשם (לבית הנשיא), או: בא רב לשם (לבבל מארץ ישראל)<strong>, ופלג ליה שמואל איקר ואותביניה קדמיי</strong> – וחלק לו שמואל (לרב) כבוד והושיב אותו ראשון<strong>. אמרין אילין דבית שילה</strong> – אמרו אותם (החכמים) של בית שילא<strong>: אנן תיניינין אנן</strong> – אנו שניים אנו (לכניסה ולישיבה בבית הנשיא)<strong>. - וקבל עלויי שמואל מיתב תליתאי</strong> – וקיבל עליו שמואל לשבת שלישי (אחרי רב ואלה של בית שילא, שמכיון שהיו אלה של בית שילא יושבים שניים, שוב אין לדחות אותם ממקומם, שכבר זכו בו על פי המשפט)<strong>.</strong><br><br><small>המנהג הרומאי היה לבקר ביקור של כבוד ולדרוש בשלומו של המלך. נוהג רומאי זה היה מקובל בחצרו של הנשיא בארץ ישראל בתקופת האמוראים (ירושלמי שבת יב,ג והוריות ג,ט). ואולם, בירושלמי כאן מתוארת מציאות בבלית והנשיא הנזכר אינו אלא ראש הגולה.</small><br>• • •
(יב)  <br>מכיון שסיפרו לעיל על חילוק מסורה בכתיב ובקרי, מספרים על חילוקי מסורה בכתיב ובקרי שנמצאו בזמן שבית המקדש היה קיים:<br>
(במקבילה במסכת סופרים ו,ד: אמר רבי שמעון בן לקיש:) <strong>שלשה ספרים</strong> (ספרי תורה) <strong>מצאו בעזרה</strong> (שבמקדש) – ובכל אחד מהספרים היה חילוק מסורה בדבר אחד שבו היה חלוק על שני הספרים האחרים, וקראו לכל אחד מהספרים על שם הדבר שבו היה חלוק על שני הספרים האחרים<strong>, ספר 'מעוני'</strong> (הגרסה במסכת סופרים: ספר 'מעון') <strong>וספר 'זעטוטי' וספר 'היא'.</strong>
<strong>באחד</strong> (בספר 'מעון') <strong>מצאו כתוב: "מעון אלהי קדם", ובשנים</strong> (בספרים האחרים) <strong>מצאו כתוב: "מעונה</strong> (בה"א בסוף התיבה) <strong>אלהי קדם"</strong> (דברים לג,כז)<strong>, וקיימו</strong> ה<strong>שנים וביטלו</strong> ה<strong>אחד</strong> – קיימו את המסורה של הכתוב בשני הספרים וביטלו את המסורה של הכתוב בספר האחד, והגיהו את הספר האחד על פי שני הספרים, שהלכו אחר הרוב<strong>.</strong>
<strong>באחד</strong> (בספר 'זעטוטי') <strong>מצאו כתוב: "וישלח את זעטוטי בני ישראל", ובשנים</strong> (בספרים האחרים) <strong>מצאו כתוב: "וישלח את נערי בני ישראל"</strong> (שמות כד,ה)<strong>, וקיימו</strong> ה<strong>שנים וביטלו</strong> ה<strong>אחד.</strong>
<strong>באחד</strong> (בספר 'היא') <strong>מצאו כתוב תשע</strong> פעמים <strong>"היא", ובשנים</strong> (בספרים האחרים) <strong>מצאו כתוב אחת עשרה</strong> פעמים <strong>"היא"</strong> – שבכל התורה, אף שהקרי 'היא', הכתיב 'הוא', חוץ ממספר מקומות, שבהם הכתיב 'היא' כמו הקרי, ובזה היו חלוקים הספרים שמצאו<strong>, וקיימו</strong> ה<strong>שנים וביטלו</strong> ה<strong>אחד.</strong><br><br><small>במקבילה ב<strong>מסכת סופרים</strong> ו,ד נאמר: באחד מצאו כתוב אחת עשרה 'הוא', ובשניים מצאו כתוב אחת עשרה 'היא'.<br><br>אין ידוע הזמן שבו מצאו ספרים אלה. בספרי התורה שבעזרה היו קוראים בעזרה הכוהן הגדול ביום הכיפורים והמלך ב'הקהל'. על פי ספרי התורה שבעזרה היו מגיהים את כל ספרי התורה. המסורה שבידינו מתאימה למסורה שקיימו: 'מענה', 'נערי', אחת עשרה 'היא'.<br><br>ב<strong>ספרי דברים</strong> פסקה שנו נאמר, שבספר 'זעטוטי' מצאו כתוב גם כן: "ואל זעטוטי בני ישראל", ובשניים כתוב: "ואל אצילי בני ישראל" (שמות כד,יא).<br><br>בתורה שכתבו הזקנים ביוונית לתלמי המלך (תרגום השבעים), הם שינו וכתבו "זעטוטי" במקום "נערי" ובמקום "אצילי" (בבלי מגילה ט,א ועוד, אבל בירושלמי מגילה א,יא לא נזכר שינוי זה), כמו שמצאו כתוב בספר 'זעטוטי'.<br>מילת "זאטוט=זעטוט" מתועדת בעברית (באחת ממגילות ים המלח) ובארמית במשמעות "קטן". מילה זאת כנראה גזורה מן המילה הארמית "זוטא". קשה לדעת מה היה אופיו של ספר 'זעטוטי' והאם היה לו קשר כלשהו עם תרגום השבעים.<br>• • •<br>מכיון שסיפרו על ספרים שמצאו בעזרה, מספרים על מגילה שמצאו בירושלים:</small>
(יג)  <strong>אמר רבי לוי: מגילת יוחסין</strong> (ספר שבו רשומים מוצא והשתייכות למשפחה) <strong>מצאו בירושל</strong>י<strong>ם, וכתוב בה:</strong>
<strong>הלל</strong> (נשיא וראש שושלת הנשיאים בארץ ישראל) <strong>מן דדוד</strong> – מוצאו משל דויד (המלך)<strong>,</strong>
<strong>בן יצף</strong> (?) <strong>מן דאסף</strong> (משורר מן הלויים בימי דויד)<strong>,</strong>
<strong>בן ציצית הכסת</strong> (בדור חורבן בית שני, מעשירי ירושלים) <strong>מן דאבנר</strong> (שר צבא למלך שאול)<strong>,</strong>
<strong>בן קוביסין</strong> (?) <strong>מן דאחאב</strong> (מלך ישראל)<strong>,</strong>
<strong>בן כלבא שבוע</strong> (בדור חורבן בית שני, מעשירי ירושלים) <strong>מן דכלב</strong> (בן יפונה מתרי הארץ)<strong>,</strong>
<strong>רבי יניי</strong> (תנא בדור הרביעי, או מגדולי אמוראי ארץ ישראל בדור הראשון) <strong>מן דעלי</strong> (כוהן גדול ושופט)<strong>,</strong>
<strong>מן</strong> (צריך לומר: <strong>בן</strong>) <strong>יהוד</strong> (?) <strong>מן ציפורין</strong> (העיר ציפורי)<strong>,</strong>
<strong>רבי חייה רבה</strong> (בדור המעבר שבין התנאים לאמוראים) <strong>מבני שפטיה</strong> (בן דויד) <strong>בן אבוטל</strong> (צריך לומר: אביטל (אשת דויד))<strong>,</strong>
<strong>רבי יוסי בירבי חלפתא</strong> (תנא בדור הרביעי) <strong>מבני יונדב בן רכב</strong> (עיין ירמיהו לה)<strong>,</strong>
<strong>רבי נחמיה</strong> (תנא בדור הרביעי) <strong>מן נחמיה התרשתא</strong> (הפחה, בן חכליה)<strong>.</strong><br><br><small>ב<strong>בראשית רבה</strong> צח,ח נאמר: אמר רבי לוי: מגלת יוחסים מצאו בירושלם, וכתיב בה: הלל מדוד, רבי חייא רבה מן דשפטיה בן אביטל, דבית כלבא שבוע מדכלב, דבית ציצת הכסת מן דאבנר, דבית כובשין מן דאחאב, דבית יצאת מן דאסף, דבית יהוא מן ציפורין, דבית ינאי מן דעלי, רבי יוסי בר חלפתא מן דיונדב בן רכב, רבי נחמיה מדנחמיה התרשתא.<br><br>סדר השמות שם שונה מסדרם כאן.<br><br>מה שאמרו 'מן ציפורין' תמוה, כי ציפורין היא שם עיר ולא ראש משפחה, ושאר השמות כאן מציינים ראש משפחה ידוע.<br><br><strong>הלל מדוד</strong><br>רבי יהודה הנשיא היה מצאצאי הלל, שהיה מדויד. גם בבבלי שבת נו,א אמרו, שרבי בא מדויד. ובבבלי כתובות סב,ב אמרו: רבי בא משפטיה בן אביטל, ורבי חייא בא משמעי אחי דויד (שלא כמו שאמרו כאן: רבי חייא רבה מבני שפטיה בן אביטל). ובירושלמי כלאים ט,ד וכתובות יב,ג ובבראשית רבה לג,ג נאמר: רבי היה אומר: אילו עלה רב הונא ראש הגולה (שבבבל) לכאן, הייתי מושיב אותו למעלה ממני, שהוא מיהודה ואני מבנימין, והוא מן הזכרים (של יהודה) ואני מן הנקבות (של יהודה).<br><br><strong>כלבא שבוע</strong><br>שמותיהם של בן כלבא שבוע (מן דכלב) ושל רבי נחמיה (מן דנחמיה) מעידים על מוצאם.<br><br>במסכת <strong>אבות דרבי נתן</strong> נוסחה א פרק ו וב<strong>בבלי גיטין</strong> נו,א נאמר: ולמה נקרא שמו בן כלבא שבוע? - שכל הנכנס לביתו רעב ככלב, היה יוצא מביתו שבע.<br><br>הרי שנחלקו למה נקרא שמו בן כלבא שבוע.<br>• • •<br>מכיון שדנו לעיל בסדר מינויים ובסדר ישיבה, דנים בסדר הסבה על מיטות בסעודה:</small>
(יד)  <strong>תני</strong> – שנוי (שנו ברייתא בתוספתא ברכות ה,ה)<strong>: סדר הסב</strong> – כיצד סדר הסבה בסעודה? <strong>-</strong>
<strong>בזמן שהן שתי מיטות</strong> – בזמן שיש שתי מיטות להסב שני מסובים<strong>, הגדול שבהן עולה</strong> ו<strong>מיסב בראש העליונה</strong> (אולי צריך לומר: על העליונה) – החשוב שבהם נכנס ומסב ראשון על המיטה העליונה<strong>, והשני לו למטה ממנו</strong> – הקטן ממנו מסב אחריו במיטה שלצד מרגלותיו של הגדול, שאם יצטרך הגדול לדבר עם הקטן, לא יצטרך הגדול להזדקף על מיטתו, משום שפניו של הגדול כלפי הקטן ממנו<strong>.</strong>
<strong>בזמן שהן שלש מיטות</strong> – בזמן שיש שלוש מיטות להסב שלושה מסובים<strong>, הגדול שבהן עולה ומיסב בראש האמצעית</strong> (אולי צריך לומר: על האמצעית) – החשוב שבהם נכנס ומסב ראשון על המיטה האמצעית<strong>, והשני לו למעלה ממנו</strong> – הקטן ממנו מסב אחריו על המיטה שלצד מראשותיו של הגדול<strong>, והשלישי לו למטה הימנו</strong> (ממנו) – הקטן שבהם מסב אחריהם על המיטה שלצד מרגלותיו של הגדול, שאם יצטרך הגדול לדבר עם הקטן שבהם (השלישי), לא יצטרך הגדול להזדקף על מיטתו, משום שפניו של הגדול כלפי הקטן שבהם, ואם יצטרך הגדול לדבר עם הקטן ממנו (השני), יצטרך הגדול להזדקף על מיטתו, משום שאין פניו של הגדול כלפי הקטן ממנו, אך כך יכבד הגדול את הקטן ממנו לעומת הקטן שבהם, מה שאין כן אם היה השני למטה מן הראשון והשלישי למעלה מן הראשון<strong>.</strong>
<strong>וכן מסדירין והולכין</strong> – בזמן שיש מיטות להסב ארבעה או יותר מסובים, סדר הסבתם בסעודה הוא על הדרך הזאת שאמרו כאן. אם היו ארבעה, הגדול מסב באמצעית, והשני לו בעליונה, והשלישי למטה מן השני על יד הגדול, והרביעי למטה מן הגדול. וכשהיו חמישה, הגדול באמצע ושניים מכאן ושניים מכאן, לפי אותו סדר<strong>.</strong><br><br><small>ב<strong>תוספתא ברכות</strong> ה,ה נאמר: כיצד סדר הסב? - בזמן שהן שתי מיטות, גדול מסב בראשה של ראשונה (אולי צריך לומר: בראש על הראשונה), שני לו למטה ממנו. בזמן שהן שלש מיטות, גדול מסב בראשה של אמצעית (אולי צריך לומר: בראש על האמצעית), שני לו למעלה ממנו, שלישי לו למטה ממנו. כך היו מסדירים והולכים.<br><br>וב<strong>בבלי ברכות</strong> מו,ב אמרו: תניא, כיצד סדר הסבה: בזמן שהן שתי מיטות, גדול מסב בראש (רש"י: מסב תחילה על מיטתו) ושני לו למטה הימנו (רש"י: מיטת השני לצד מרגלותיו של גדול, שאם הוצרך גדול לספר עימו, לא יהא צריך לזקוף). בזמן שהן שלוש מיטות, גדול מסב בראש, שני לו למעלה הימנו (רש"י: לצד מראשותיו), שלישי לו למטה הימנו (רש"י: ואם בא גדול לספר, מספר עם השלישי לו, ואם בא לספר עם השני לו, טוב הוא שיזקוף, ואל ישפיל את השני לו לפני קטן ממנו, שיהא הוא למטה וקטן ממנו למעלה הימנו).</small><br>
<strong>אמר רבי שמואל בר רב יצחק</strong> (אמורא בדור השלישי)<strong>: אבות - דרך הסב הן קבורין</strong> – שלושת האבות קבורים במערת המכפלה שבחברון באותו סדר ששלושה מסובים בסעודה – אברהם באמצע, יצחק למעלה מאברהם, ויעקב למטה מאברהם<strong>.</strong><br>• • •
(טו)  <small>לקטעים הבאים מקבילה בירושלמי מגילה ג,ז.</small><br>
במשנה שנינו, שאנשי המעמד היו קוראים במעשה בראשית.
ואומרים: <strong>רבי יעקב בר אחא</strong> (אמורא ארץ ישראלי בדור השלישי-הרביעי) <strong>בשם רבי יסא</strong> (רבי אסי, אמורא ארץ ישראלי בדור השלישי)<strong>: לעולם אין העולם עומד אלא על הקרבנות</strong> – העולם מתקיים רק בזכות הקרבת הקורבנות, ומכיון שתקנת המעמדות קשורה להקרבת הקורבנות, לפיכך אנשי המעמד היו קוראים במעשה בראשית, כדי ללמדנו שכל מעשה בראשית אינו מתקיים אלא בזכות הקורבנות<strong>.</strong><br><br><small>ב<strong>בבלי תענית</strong> כז,ב הובא מאמר מעין זה בשם אותם אמוראים על מה ששנינו במשנה: "וישראל שבאותו המשמר מתכנסים בעריהם וקורים במעשה בראשית", וכך אמרו שם: מנהני מילי (שקוראים במעמדות במעשה בראשית)? - אמר רב יעקב בר אחא אמר רב אסי: אלמלא מעמדות לא נתקיימו שמים וארץ... (רש"י: אלמלא עסקי קורבנות שישראל עושים, הם היו כלים בחטאם, ומשהם כלים - שמים וארץ העומדים בזכותם אין מתקיימים, והואיל ועל עסקי קורבנות העולם עומד, לכך קורים אנשי מעמד בעריהם במעשה בראשית)<br><br>ב<strong>ירושלמי מגילה</strong> ג,ז הובא מאמר זה על מה ששנו במשנה שם, שבמועדים קוראים בקורבנות המועדים, וכך אמרו שם: רבי יעקב בר אחא בשם רבי יסא: ללמדך שאין העולם עומד אלא על הקורבנות.</small><br>
מביאים משנה שנאמר בה, שהעולם עומד על הקורבנות: <strong>תמן תנינן</strong> – שם (במשנה אבות א,ב) שנינו<strong>: שמעון הצדיק היה משירי כנסת הגדולה</strong> – אחרון החכמים מאנשי כנסת הגדולה, שהיתה מועצת נביאים וחכמים בתחילת ימי הבית השני<strong>. הוא היה אומר</strong> – היה רגיל לומר כך<strong>: על שלשה דברים העולם עומד</strong> – בזכות שלושה דברים אלה העולם (היקום) מתקיים: <strong>על התורה</strong> – בזכות לימוד התורה, <strong>ועל העבודה</strong> – בזכות עבודת הקורבנות, <strong>ועל גמילות חסדים</strong> – בזכות גמילות חסדים<strong>.</strong>
ואומרים: <strong>ושלשתן בפסוק אחד</strong> – שלושה דברים אלה רמוזים באותו פסוק: "ואשים דברי בפיך ובצל ידי כסיתיך לנטוע שמים וליסוד ארץ ולאמור לציון עמי אתה" (ישעיהו נא,טז), ודרשו<strong>: "ואשים דברי בפיך" - זו תורה</strong> – שישראל לומדים ומשננים את דברי ה', התורה<strong>, "ובצל ידי כסיתיך" - זו גמילות חסדים</strong> – משום שמי שעסוק בגמילות חסדים, ה' מכסה אותו בצל ידיו, שומר ומגן עליו, כדלהלן<strong>,</strong> ומוסיפים במאמר מוסגר: <strong>ללמדך</strong> – הכתוב בא ללמד לך<strong>, שכל מי שהוא עסוק</strong> (הגרסה במקבילה: עוסק) <strong>בתורה ובגמילות חסדים, זכה</strong> (הגרסה במקבילה: זוכה) <strong>לישב בצילו של הקב"ה, הדא היא דכתיב</strong> – זה הוא שכתוב<strong>: "מה יקר חסדך אלהים ובני אדם בצל כנפיך יחסיון"</strong> (תהילים לו,ח) – עשיית חסד יקרה בעיני ה', ומי שעסוק בה, זוכה לחסות בצל כנפיו של ה', ששומר עליהם<strong>,</strong> וחוזרים למאמר העיקרי: <strong>"לנטוע שמים וליסוד ארץ" - אלו הקרבנות</strong> – משום שבזכות הקורבנות העולם מתקיים. הרי שנרמזו בפסוק זה שלושת הדברים האלה (התורה, זכות עבודת הקורבנות וזכות גמילות חסדים)<strong>.</strong><br>
<strong>"ולאמר לציון עמי אתה" - אלו ישראל</strong> – 'ציון' שבפסוק זה אלו ישראל, כאמור להלן, שבזכות שלושת הדברים האלה שישראל עושים, הם נקראים עמו של ה'<strong>. אמר רבי חיננה בר פפא</strong> (אמורא ארץ ישראלי בדור השלישי)<strong>: חיזרנו</strong> (סבבנו) <strong>על כל המקרא ולא מצאנו</strong> מקום <strong>שנקראו ישראל ציון אלא זה: "ולאמור לציון עמי אתה"</strong> – שבכל המקרא בשם 'ציון' נקראת העיר ירושלים, ורק בפסוק זה בשם 'ציון' נקראים עם ישראל (הגרסה במקבילה: "ולאמור לציון עמי אתה" – אמר רבי חיננא וכו')<strong>.</strong><br>
מביאים משנה שלשונה דומה למשנה לעיל: <strong>תמן תנינן</strong> – שם (במשנה אבות א,יח) שנינו<strong>: רבן שמעון בן גמליאל</strong> (הנשיא, תנא בדור הרביעי) <strong>אומר: על שלשה דברים העולם עומד</strong> – בגלל שלושה דברים אלה העולם (האנושות) מתקיים: <strong>על הדין</strong> – שהדיינים מזכים את הזכאי ומחייבים את החייב, ומצילים עשוק מיד עושקו, <strong>ועל האמת</strong> – שאין משקרים איש בעמיתו, <strong>ועל השלום</strong> – בין אדם לחברו<strong>.</strong> (במסירה שלפנינו נוסף כאן: ושלשתן בפסוק אחד: "אמת ומשפט שלום שפטו בשעריכם". משפט זה חוזר להלן, ולכן נמחק על ידי מגיה, אך במקבילה בפסיקתא דרב כהנא הוא נאמר כאן. גם במשנה נאמר פסוק זה)
ואומרים: <strong>ושלשתן דבר אחד הן</strong> – אין אלה שלושה דברים נפרדים, אלא כל דבר גורר את חברו, שתוצאת הדבר הראשון היא הדבר השני, ותוצאת הדבר השני היא הדבר השלישי, כפי שממשיכים ואומרים<strong>, נעשה הדין - נעשה אמת</strong> – כשעשו דין, גרמו שנעשתה אמת<strong>, נעשה אמת - נעשה שלום</strong> – כשעשו אמת, גרמו שנעשה שלום<strong>. אמר רבי מנא: ושלשתן בפסוק אחד</strong> – שלושה דברים אלה אמורים באותו פסוק<strong>: "אמת ומשפט שלום שפטו בשעריכם"</strong> (זכריה ח,טז) – 'משפט' הוא דין (במשנה הובא פסוק זה בדברי רבן שמעון בן גמליאל). המילים 'אמת ומשפט' נסמכות למילה 'שלום', והכוונה שאמת ומשפט מביאים שלום. הרי שגם נלמד מפסוק זה, ששלושתם דבר אחד הם<strong>.</strong><br><br><small>עד כאן המקבילה בירושלמי מגילה.<br><br>ב<strong>פסיקתא דרב כהנא</strong> יט,ו נאמר: "ואשים דברי בפיך ובצל ידי כיסיתיך" וגו' (ישעיהו נא,טז). -<br>תמן תנינן: שמעון הצדיק היה משיירי וכו'. רבי הונא בשם רבי אחא: עוברי הים (ים סוף) פירשו אותו: "נחית בחסדך עם זו גאלת" (שמות טו,יג) - זו גמילות חסדים; "נהלת בעוזך" (שם) - זו תורה, "י"י עוז לעמו ייתן" (תהילים כט,יא); ועדיין העולם מתמוטט, ואימתי נתבסס העולם? משבאו "אל נוה קודשך" (לעבודת בית המקדש) (שמות טו,יג).<br>תמן תנינן: רבן שמעון בן גמליאל אומר: על שלושה דברים העולם קיים, ושלושתם בפסוק אחד: "אלה הדברים אשר תעשו דברו אמת איש את רעהו אמת ומשפט שלום שפטו בשעריכם" (זכריה ח,טז), ושלושתם דבר אחד, נעשה הדין, נעשה אמת, נעשה שלום.<br>רבי יהושע דסכנין בשם רבי לוי: "ואשים דברי בפיך" (ישעיהו נא,טז) - אלו דברי תורה; "ובצל ידי כיסיתיך" (שם) - זו גמילות חסדים, ללמדך שכל מי שהוא עוסק בתורה ובגמילות חסדים זוכה לחסות בצילו של הקב"ה, הדא היא דכתיב: "מה יקר חסדך ובני אדם בצל כנפיך" וגו' (תהילים לו,ח); "לנטוע שמים וליסוד ארץ" (ישעיהו נא,טז) - אלו הקורבנות.<br>"ולאמור לציון עמי אתה" (שם) - אמר רבי חנינא בר פפא: חיזרנו על כל המקרא ולא מצינו מקום שנקראו ישראל ציון, ואיכן מצינו? כאן: "ולאמור לציון עמי אתה" (שם).<br><br><strong>מי שהוא עוסק בגמילות חסדים, זוכה לחסות בצילו של הקב"ה</strong><br>ב<strong>רות רבה</strong> ה,ד נאמר: בוא וראה כמה גדול כוחם של גומלי חסדים, שאין חוסים אלא בצילו של הקב"ה, הדא הוא דכתיב: "מה יקר חסדך אלוהים ובני אדם בצל כנפיך יחסיון" (תהילים לו,ח).</small><br>• • •
##### הלכה ג
(א)  <big><strong>משנה</strong></big><br><small>המשנה באה ללמד, כיצד היו אנשי המעמד, שהיו מתכנסים בעריהם, קוראים כל יום במעשה בראשית.</small><br>
<strong>ביום הראשון קוראין "בראשית" "יהי רקיע"</strong> – שתי הפרשיות הראשונות, פרק א מפסוק א עד ח, שלפי שאין בפרשת היום הראשון ("בראשית") פסוקים כדי קריאת שלושה קרואים, קוראים גם את פרשת היום השני ("יהי רקיע"), וכן בשאר הימים קוראים פרשת היום ופרשת היום שלאחריו<strong>.</strong>
<strong>בשני</strong> – ביום השני <strong>– "יהי רקיע" "יקוו המים"</strong> – שחוזרים על הפרשה השנייה ומוסיפים לקרוא את הפרשה השלישית, מפסוק ו עד יג<strong>.</strong>
<strong>בשלישי – "יקוו המים" "יהי מאורות"</strong> – מפסוק ט עד יט<strong>.</strong>
<strong>ברביעי – "יהי מאורות" "ישרצו המים"</strong> – מפסוק יד עד כג<strong>.</strong>
<strong>בחמישי – "ישרצו המים" "תוצא הארץ"</strong> – מפסוק כ עד לא<strong>.</strong>
<strong>בשישי – "תוצא הארץ"</strong> – מפסוק כד עד לא, <strong>"ויכולו השמים והארץ וכל צבאם"</strong> – פרק ב מפסוק א עד ג<strong>.</strong><br>• • •<br><big><strong>משנה</strong></big><br><small>המשנה ממשיכה ללמד בענין אנשי המעמד שהיו מתכנסים בעריהם וקוראים בתורה.</small><br>
<strong>פרשה גדולה</strong> – הפרשה הגדולה משתי הפרשיות שהיו קוראים בכל יום, שפסוקיה מרובים משל חברתה, <strong>קורין אותה בשנים</strong> – בשני אנשים<strong>, וקטנה</strong> – הפרשה הקטנה משתי הפרשיות שהיו קוראים בכל יום, שפסוקיה מועטים משל חברתה, קוראים אותה <strong>ביחיד</strong> – באיש אחד, ששלושה אנשים קוראים בתורה בכל יום את שתי הפרשות<strong>. בשחרית ובמוסף</strong> – היו קוראים בתורה בתפילת שחרית וכן בתפילת מוסף, שכן במעמדות היו מתפללים ארבע תפילות ביום, שחרית, מוסף, מנחה ונעילה<strong>, ובמנחה</strong> – אבל בתפילת מנחה אין קוראים מתוך ספר תורה, מפני טורח התענית, אלא <strong>נכנסין</strong> – לבתי כנסיות, <strong>וקורין על פיהן</strong> – וקוראים את קריאת היום בעל פה, <strong>כקורין את שמע</strong> – כדרך שקוראים את פרשת "שמע", ששלוח הציבור פותח תחילה והציבור עונים אחריו וקוראים כולם יחד. גם בנעילה היו נכנסים וקוראים, כפי שמוכח מן המשנה הבאה, אלא שלא נתבאר כיצד היו עושים בנעילה, ומסתבר שאף בנעילה קראו על פה כמו במנחה<strong>. ערב שבת במנחה לא היו נכנסין</strong> – לבתי כנסיות לקרוא, אפילו בעל פה<strong>, מפני כבוד השבת</strong> – כדי שיוכלו לעסוק בהכנת צורכי שבת, אלא היו מתפללים מנחה ועוסקים בצורכי שבת<strong>.</strong><br><br><small>ב<strong>תוספתא תעניות</strong> ג,ד שנו: פרשה גדולה קורים אותה בשניים, וקטנה ביחיד. בשחרית ובמוסף נכנסים לבתי כנסיות וקורים, ובמנחה קורים על פה. רבי יהודה אומר: אין היחיד קורא על פה, אלא נכנסים לבתי כנסיות וקורים כקורים את שמע.<br><br>מלשון המשנה והתוספתא, שהיו נכנסים לבתי כנסיות לקרוא בתורה, משמע שלא היו אנשי המעמד נכנסים לבתי כנסיות להתפלל, שבמעמדות לא היו מתפללים בבתי כנסיות אלא ברחובה של עיר, והיו אנשי המעמד נכנסים לבתי כנסיות לקרוא בתורה, מפני שבמעמדות לא היו מוציאים לרחובה של עיר את התיבה עם ספר התורה ששמים עליה (אבל בתעניות היו מוציאים לרחובה של עיר את התיבה עם ספר התורה ששמים עליה, ומתפללים וקוראים בתורה ברחובה של עיר).<br>במעמדות היו מתפללים ברחובה של עיר, משום שלאנשי המעמד הצטרפו מהעם שבעיר ושבסביבותיה והשתתפו בתפילתם (וכן אמרו בבבלי מגילה כו,א בענין רחובה של עיר: "העם מתפללים בו בתעניות ובמעמדות").</small><br>• • •<br><big><strong>משנה</strong></big><br><small>המשנה ממשיכה ללמד בענין אנשי המעמד שהיו מתכנסים בעריהם וקוראים בתורה.</small><br>
<strong>כל יום שיש בו הלל –</strong> שקוראים בו הלל, ואין בו קורבן מוסף, כגון חנוכה<strong>, אין בו מעמד שחרית –</strong> אין בו קריאת התורה של מעמדות בתפילת שחרית, שקריאת ההלל, שהיא בתפילת שחרית, דוחה את המעמד של שחרית<strong>. קרבן מוסף –</strong> יום שיש בו קורבן מוסף, כגון ראש חודש, <strong>- אין בו מנחה –</strong> אין בו קריאת התורה של מעמדות בתפילת מנחה<strong>. וקרבן עצים –</strong> יום שיש בו קורבן עצים, ואין בו קורבן מוסף, שהיו משפחות בישראל שהיו מנדבות עצים למערכה (להקריב על העצים את הקורבנות) בימים מסוימים בשנה, כמפורט במשנה הבאה, ועושות להן אותו יום יום טוב, וביום שיש בו קורבן עצים, <strong>- אין בו נעילה –</strong> אין בו קריאת התורה של מעמדות בתפילת נעילה<strong>, דברי רבי עקיבה.</strong>
<strong>אמר לו בן עזאי</strong> (לרבי עקיבא)<strong>: כך היה רבי יהושע שונה: קרבן מוסף –</strong> יום שיש בו קורבן מוסף, <strong>- אין בו נעילה –</strong> אין בו מעמד בתפילת נעילה<strong>. וקרבן עצים –</strong> יום שיש בו קורבן עצים, <strong>- אין בו מנחה –</strong> אין בו מעמד בתפילת מנחה<strong>.</strong>
<strong>חזר רבי עקיבה להיות שונה כדברי בן עזאי –</strong> חזר רבי עקיבא מדעתו וקיבל את דברי בן עזאי<strong>.</strong><br><br><small>הגרסה הזו בדברי רבי עקיבא ובדברי בן עזאי היא הנכונה, ויש שהחליפו דברי זה בדברי זה, וראה להלן בגמרא.<br><br>"אין בו מעמד" פירושו: אין בו קריאת התורה של מעמדות בלבד, אבל אין משמיטים את תפילת המעמד, וראה להלן בגמרא.<br><br>בראש חודש אין קוראים את ההלל, ולכן בראש חודש יש בו מעמד שחרית (ראה בבלי ערכין י,ב ותענית כח,ב. בבבל נהגו בראש חודש לקרוא הלל בדילוג, אבל בארץ ישראל לא נהגו לקרוא את ההלל בראש חודש).<br><br>יום שיש בו קורבן עצים אין בו מעמד, כדי לעשות הכר ליום זה ולחלוק כבוד למשפחה שמביאה עצים ביום זה (הגאונים).</small><br>• • •
(ב)  <big><strong>תלמוד</strong></big><br><small>לקטעים הבאים מקבילה בירושלמי מגילה ד,ב, ובמסכת סופרים כא,ו.</small><br>
<strong>רב חונה אמר: שלשה קרויות</strong> (קרואים) <strong>שבתורה לא יפחתו מעשרה פסוקים</strong> – כשקוראים בתורה שלושה קרואים, כגון בשני ובחמישי ובשבת במנחה (משנה מגילה ד,א), לא יקראו בין שלושתם פחות מעשרה פסוקים. עשרה פסוקים אלה שניים קוראים שלושה שלושה פסוקים ואחד קורא ארבעה, וכל אחד מהם יכול להיות זה שקורא ארבעה<strong>.</strong> מה טעם הדבר, שלא יפחתו מעשרה פסוקים? - <strong>חזקיה אמר</strong> (אמורא ארץ ישראלי בדור הראשון)<strong>: כנגד עשרת הדיברות</strong> – עשרה הפסוקים הללו הם כנגד עשרת הדיברות (הטעם העליון של עשרת הדיברות מחלק אותם לעשרה פסוקים)<strong>.</strong><br><br><small>ב<strong>בבלי מגילה</strong> כא,ב אמרו: תני רב שימי: אין פוחתים מעשרה פסוקים בבית הכנסת. הני עשרה כנגד מי? - אמר רבי יהושע בן לוי: כנגד עשרה בטלנים שבבית הכנסת. רב יוסף אמר: כנגד עשרת הדיברות שנאמרו למשה בסיני. רבי לוי אמר: כנגד עשרה הילולים שאמר דוד בספר תהילים. ורבי יוחנן אמר: כנגד עשרה מאמרות שבהם נברא העולם.</small><br>
ושואלים (על רב הונא, שאמר ששלושה קרואים לא יפחתו מעשרה פסוקים): <strong>והא תנינן</strong> – והרי שנינו (במשנתנו בענין אנשי המעמד הקוראים בתורה)<strong>: ביום הראשון – "בראשית"</strong> – פרק א מפסוק א עד ה, <strong>ו"יהי רקיע"</strong> – מפסוק ו עד ח<strong>! והא לית בהון אלא תמנייא!</strong> – והרי אין בשתי הפרשות האלו שקוראים שלושה קרואים (כמו שנאמר במשנה הבאה) אלא שמונה פסוקים! נמצא שפוחתים מעשרה פסוקים.
ומשיבים: <strong>רבי אידי</strong> (אמורא בדור השלישי-הרביעי, עלה לארץ ישראל) <strong>אמר: איתפלגון כהנא ואסא</strong> – נחלקו (באופן קריאת הפרשות במעמדות) רב כהנא (אמורא בבלי בדור הראשון) ורב אסי (אמורא בבלי בדור הראשון)<strong>. חד אמר</strong> – (האמורא) האחד אמר<strong>: חוזר</strong> – חוזרים על פסוקים שכבר קראו, וכך אין פוחתים מעשרה פסוקים<strong>, וחורנה אמר</strong> – (האמורא) האחר אמר<strong>: חותך</strong> – פוסקים פסוקים לשניים, וכך אין פוחתים מעשרה פסוקים, כפי שממשיכים ואומרים<strong>. מאן דאמר</strong> – מי שאמר<strong>: חוזר - חוזר שני פסוקים</strong> – הקרוא השני חוזר וקורא שני פסוקים שקרא הקרוא הראשון, ונמצא שקוראים עשרה פסוקים, שהראשון קורא מפסוק א עד ד, והשני מפסוק ג עד ה, והשלישי מפסוק ו עד ח<strong>,</strong> ו<strong>מאן דאמר</strong> – ומי שאמר<strong>: חותך – "ויהי ערב ויהי בקר" פסוק בפני עצמו</strong> הוא – הקרוא השני פוסק את פסוק ה לשניים, שחלקו השני של פסוק זה, שנאמר בו: "ויהי ערב ויהי בוקר יום אחד", נחשב פסוק בפני עצמו, וכן הקרוא השלישי פוסק את פסוק ח לשניים, שחלקו השני של פסוק זה, שנאמר בו: "ויהי ערב ויהי בוקר יום שני", נחשב פסוק בפני עצמו, ונמצא שקוראים עשרה פסוקים, שהראשון קורא מפסוק א עד ג, והשני מפסוק ד עד ה (פסוק ה נחשב שני פסוקים, הרי שלושה פסוקים), והשלישי מפסוק ו עד ח (פסוק ח נחשב שני פסוקים, הרי ארבעה פסוקים). רק המילים "ויהי ערב ויהי בוקר..." נחשבות פסוק בפני עצמו, משום שבמעשה בראשית הן באו שלוש פעמים כפסוק בפני עצמו (פסוקים יג; יט; כג), אבל פסוקים אחרים אין לחתוך אותם<strong>.</strong><br>
ושואלים עוד (על רב הונא): <strong>והתנינן</strong> – והרי שנינו (במשנתנו)<strong>: בשני – "יהי רקיע"</strong> – מפסוק ו עד ח, <strong>"יקוו המים"</strong> – מפסוק ט עד יג, והרי אין בשתי הפרשות האלו שקוראים שלושה קרואים אלא שמונה פסוקים<strong>!</strong>
ומשיבים: נחלקו (באופן קריאת הפרשות במעמדות) רב כהנא ורב אסי. <strong>חד אמר</strong> – האחד אמר<strong>: חוזר, וחורנה אמר</strong> – האחר אמר<strong>: חותך</strong> (במקבילות לא חזרו על מילים אלו)<strong>.</strong> וכך אין פוחתים מעשרה פסוקים, כפי שממשיכים ואומרים. <strong>מאן דאמר</strong> – מי שאמר<strong>: חוזר - חוזר שני פסוקין</strong> – הקרוא השלישי חוזר וקורא שני פסוקים שקרא הקרוא השני, ונמצא שקוראים עשרה פסוקים, שהראשון קורא מפסוק ו עד ח, והשני מפסוק ט עד יא, והשלישי מפסוק י עד יג<strong>,</strong> ו<strong>מאן דאמר</strong> – ומי שאמר<strong>: חותך - אפילו חותך לית ביה</strong> – אף אם הקרוא הראשון פוסק את פסוק ח לשניים, שחלקו השני של פסוק זה, שנאמר בו: "ויהי ערב ויהי בוקר יום שני", נחשב פסוק בפני עצמו, נמצא שקוראים תשעה פסוקים ופוחתים מעשרה (משום שפסוק יג, שנאמר בו: "ויהי ערב ויהי בוקר יום שלישי", הוא פסוק בפני עצמו בחלוקת הפסוקים, ואין כאן כדי לחתוך), שהראשון קורא מפסוק ו עד אמצע ח (הרי שלושה פסוקים), והשני מאמצע פסוק ח עד י (הרי שלושה פסוקים), והשלישי מפסוק יא עד יג. אלא שאין לחשוש שיפחתו מעשרה פסוקים, כיון שאי אפשר (כמו שאומרים להלן בענין פרשת עמלק)<strong>.</strong><br><br><small>בשאר הימים אין פוחתים מעשרה פסוקים, משום שיש בפרשות שקוראים בהם עשרה פסוקים ויותר, ואין צריך לא לחזור ולא לחתוך.</small><br>
ושואלים עוד (על רב הונא): <strong>התיב</strong> (השיב, הקשה) <strong>רבי פליפה בר פריטה</strong> (אמורא ארץ ישראלי בדור הרביעי-החמישי) <strong>קומי</strong> (לפני) <strong>רבי זעורה</strong> (במקבילות: קומי רבי יונה)<strong>: והרי פרשת עמלק!</strong> – במשנה מגילה ג,ו שנינו, שבפורים קוראים בתורה "ויבוא עמלק" (שמות יז,ח-טז), והרי אין בפרשה הזו שקוראים שלושה קרואים אלא תשעה פסוקים! נמצא שפוחתים מעשרה פסוקים.
ומשיבים: <strong>אמר ליה</strong> – אמר לו (רבי זירא / רבי יונה)<strong>: שנייה היא</strong> – שונה היא (הלכה זו)<strong>, שהוא</strong> (שהיא) <strong>סדרו של יום</strong> – פרשה זו היא מענינו של יום זה (פורים), ואין להוסיף עליה ולקרוא פרשה עוד שאינה מענינו של היום, ולכן אין לחשוש שיפחתו מעשרה פסוקים, כיון שאי אפשר<strong>.</strong><br>
ושואלים עוד (על רב הונא): <strong>התיב</strong> (השיב, הקשה) <strong>רבי לעזר בר מרום</strong> (אמורא ארץ ישראלי בדור החמישי-השישי) <strong>קומי</strong> (לפני) <strong>רבי יונה</strong> (מגדולי אמוראי ארץ ישראלי בדור הרביעי-החמישי)<strong>: והא תני</strong> – והרי שנוי (שנו ברייתא)<strong>: המפטיר בנביא לא יפחות מעשרים ואחד פסוקים!</strong> – התקינו לקרוא הפטרה בנביאים עשרים ואחד פסוקים כנגד שבעה קרואים שקראו בתורה (בשבת קוראים שבעה (משנה מגילה ד,ב)), שכל אחד מהם צריך לקרוא לכל הפחות שלושה פסוקים (משנה מגילה ד,ד). במקבילה בירושלמי מגילה ד,ב נוסף כאן: "ויהיו עשרים ושלושה, תלתא - עשרה, ותלתא - עשרה, וחד - שלושה?" – מדוע אמרו שהמפטיר בנביא לא יפחות מעשרים ואחד פסוקים, ולא אמרו שלא יפחות מעשרים ושלושה פסוקים? שהרי לפי רב הונא, שאמר ששלושה קרואים שבתורה לא יפחתו מעשרה פסוקים, יש לקרוא הפטרה עשרה פסוקים כנגד שלושה קרואים, ועוד עשרה פסוקים כנגד עוד שלושה קרואים, ועוד שלושה פסוקים כנגד עוד קרוא (השביעי), שהם בין הכל עשרים ושלושה פסוקים. ואם שנו ברייתא, שהמפטיר בנביא לא יפחות מעשרים ואחד פסוקים, הרי שלכל קרוא שבתורה לא יפחתו משלושה פסוקים, ולשלושה קרואים שבתורה לא יפחתו מתשעה פסוקים, שלא כרב הונא! אין משיבים על שאלה זו.<br><br><small>עד כאן המקבילה בירושלמי מגילה ובמסכת סופרים.<br><br>אפשר להשיב על השאלה האחרונה כך: לא אמרו דין זה, ששלושה קרואים לא יפחתו מעשרה פסוקים, אלא כשהם שלושה קרואים, אבל כשהם ארבעה או יותר קרואים, שכל אחד מהם אינו פוחת משלושה פסוקים, לא אמרו דין זה, שהרי הם קוראים בין כולם יותר מעשרה פסוקים.<br><br>ב<strong>בבלי תענית</strong> כז,ב אמרו: "ביום הראשון 'בראשית' ו'יהי רקיע'". תנא: 'בראשית' - בשניים, 'יהי רקיע' - באחד. בשלמא 'יהי רקיע' באחד - תלתא פסוקי הוו (רש"י: ודי בהם לאיש אחד). אלא 'בראשית' בשניים - חמישה פסוקי הוו, ותנן: הקורא בתורה אל יפחות משלושה פסוקים! - הא איתמר עלה: רב אמר: דולג (רש"י: הראשון קורא שלושה פסוקים, והשני מתחיל בפסוק שסיים בו הראשון, והשניים עימו - הרי שלושה, ומשום אין משיירים בפרשה פחות משלושה פסוקים ליכא, משום דלא אפשר), ושמואל אמר: פוסק (רש"י: מפסיק הפסוק לשניים, ראשון קורא שני פסוקים וחצי, והשני משלים חצי אותו הפסוק שקרא הראשון עם שניים הנותרים). רב אמר דולג, מאי טעמא לא אמר פוסק? - קסבר: כל פסוקא דלא פסקיה משה - אנן לא פסקינן ליה. ושמואל סבר: פסקינן ליה... ושמואל אמר פוסק, מאי טעמא לא אמר דולג? - גזרה משום הנכנסים, וגזרה משום היוצאים (אם השני דולג ומתחיל בפסוק שסיים בו הראשון, בני אדם הנכנסים לאחר שסיים הראשון קריאתו סבורים שלא קרא הראשון אלא שני פסוקים, ותצא מזה תקלה. ואם הראשון קורא שלושה פסוקים ואינו משייר אלא שניים, היוצאים לאחר שסיים הראשון סבורים שלא יקרא השני אלא שני פסוקים).<br><br>מי שאמר בירושלמי 'חוזר' סבור כרב בבבלי שאמר 'דולג', ומי שאמר בירושלמי 'חותך' סבור כשמואל בבבלי שאמר 'פוסק'. בבבלי אמרו לפי שמואל שאמר 'פוסק', שפוסקים כל פסוק, אף שלא פסקו משה, משום שלא אפשר. אבל בירושלמי אמרו לפי מי שאמר 'חותך', שאין פוסקים אלא את הפסוק "ויהי ערב ויהי בוקר...". ולכן בבבלי לא דיברו בקריאה ביום השני של מעמדות, משום שאופן קריאתה שווה לאופן הקריאה ביום הראשון, למר כדאית ליה ולמר כדאית ליה. אבל בירושלמי דיברו בקריאה ביום השני, משום שלמאן דאמר 'חותך' אין אופן קריאתה שווה לאופן הקריאה ביום הראשון.<br><br>בבבלי שאלו על הקריאה במעמדות ממה שאמרו במשנה מגילה ד,ד: הקורא בתורה לא יפחות משלושה פסוקים. ואילו בירושלמי שאלו על הקריאה במעמדות ממה שאמר רב הונא: שלושה קרואים שבתורה לא יפחתו מעשרה פסוקים. ולכן בירושלמי שאלו על הקריאה בפורים שיש בה תשעה פסוקים, אבל בבבלי לא שאלו על הקריאה בפורים שיש בה שלושה פסוקים לכל אחד מהקרואים.</small><br>• • •
(ג)  <big><strong>תלמוד</strong></big><br>מביאים ברייתא המלמדת בענין אנשי המשמר:
<strong>תני</strong> – שנוי (שנו ברייתא)<strong>: אנשי משמר</strong> (הכוהנים שהיו עובדים במקדש בשבוע של משמרם) <strong>היו מתענים בכל יום</strong> – ארבעה ימים רצופים בשבוע, מיום שני ועד יום חמישי, והיו מתענים בכל יום מהם על דבר שהוא מעין המעשה של אותו יום בשבעת ימי בראשית, כפי שממשיכים ואומרים<strong>. בשני היו מתענין על מפרשי ימים</strong> – על יורדי הים, שיגיעו למחוז חפצם, משום שנאמר במעשה היום השני: <strong>"ויאמר אלהים יהי רקיע בתוך המים"</strong> (בראשית א,ו) – שביום הזה עשה ה' את הימים<strong>. בשלישי היו מתענין על יוצאי דרכים</strong> – על היוצאים ממקומם ומהלכים בדרכים, שיינצלו מסכנת דרכים, משום שנאמר במעשה היום השלישי: <strong>"ויאמר אלהים יקוו המים מתחת השמים"</strong> (בראשית א,ט) – שביום הזה עשה ה' את היבשה, שהם הולכים עליה<strong>. ברביעי היו מתענין על התינוקות שלא תעלה אסכרה</strong> (מחלת גרון קשה ומידבקת, שהילדים חולים בה בייחוד) <strong>לתוך פיהם</strong> (אסכרה מתחילה במעיים וגומרת בפה ובגרון (בבלי שבת לג,ב), וכשעולה מהמעיים לפה, גורמת מיתה), שנאמר במעשה היום הרביעי: <strong>"ויאמר אלהים יהי מאורות"</strong> (בראשית א,יד) – שביום הזה עשה ה' את המאורות<strong>, 'מארת' כתיב</strong> – 'מארת' כתוב (בלא וי"וים), והוא לשון מארה (קללת מיתה ואבדון), שביום זה באה מארה לעולם, ולכן היו מתענים ביום זה שלא תבוא מארה על התינוקות וימותו<strong>. בחמישי היו מתענין על המעוברות</strong> (נשים הרות) <strong>שלא יפילו ועל המיניקות</strong> (נשים המזינות את ילדיהן מחלבן) <strong>שלא ימותו בניהן</strong>, שנאמר במעשה היום החמישי: <strong>"ויאמר אלהים ישרצו המים שרץ נפש חיה"</strong> (בראשית א,כ) – שביום הזה עשה ה' את הדגים ואת העופות, שיש בהם חיוּת, ולכן היו מתענים ביום זה שתהיה חיוּת בעוברים ובתינוקות<strong>.</strong><br>
<strong>תני</strong> – שנוי (שנו ברייתא)<strong>:</strong> אנשי משמר <strong>לא היו מתענין לא בערב שבת</strong> – ביום שישי, <strong>ולא במוצאי שבת</strong> (ב"שרידי הירושלמי": באחד בשבת) – ביום ראשון<strong>, מפני כבוד</strong> ה<strong>שבת</strong> – בערב שבת לא היו מתענים, כדי שיוכלו לעסוק בערב שבת בהכנת צורכי שבת. וביום ראשון לא היו מתענים, כדי שלא יבואו בשבת לידי חילול שבת, שאם היו מתענים ביום ראשון, יש לחשוש שמא יעשו בשבת מלאכה שלא יוכלו לעשותה לאחר השבת מחמת התענית. וכל שכן שלא היו מתענים בשבת עצמה<strong>.</strong><br><br><small>ב<strong>בבלי תענית</strong> כז,ב אמרו: תנו רבנן: אנשי משמר מתפללים על קורבן אחיהם (רש"י: תמיד שבכל יום) שיתקבל ברצון (ר"ג: כוהנים של משמר נחלקים לשבעה בתי אבות, וכל יום בית אב אחד עובד, ושאר שישה בתי אבות מתפללים על קורבן שמקריבים אחיהם בית אב שעובד שיתקבל ברצון). ואנשי מעמד (שמתכנסים בעריהם) נכנסים לבית הכנסת (וקוראים בתורה), ויושבים ארבע תעניות בשבת: בשני - על יורדי הים, בשלישי - על הולכי מדברות, ברביעי - על אסכרא שלא תיפול בתינוקות, בחמישי - על עוברות ומיניקות, עוברות - שלא יפילו, מיניקות - שיגדלו את בניהם. בערב שבת לא היו מתענים מפני כבוד השבת, וכל שכן בשבת עצמה. באחד בשבת מאי טעמא לא? - ...רבי שמואל בר נחמני אמר: מפני שהוא שלישי ליצירה (רש"י: שאדם נברא ביום שישי, ובכל יום שלישי הוא חלש). ריש לקיש אמר: מפני נשמה יתרה (רש"י: שנוטלים אותה מן האדם במוצאי שבת, והוא חלש).<br><br>וב<strong>מסכת סופרים</strong> יז,ד נאמר: אנשי משמר היו מתענים בכל יום... בערב שבת ובמוצאי שבת לא היו מתענים, מפני כבוד השבת. ויש אומרים: מפני נשמה יתרה, שבערב שבת בין השמשות ניתוספת נשמה יתרה בישראל, ולאחר השבת נוטלים אותה הימנו.<br><br>וב<strong>משנה תעניות</strong> ד,ג הוסיפו בנוסח שבדפוסים: ואנשי המעמד היו מתענים ארבעה ימים בשבוע, מיום שני ועד יום חמישי. ולא היו מתענים ערב שבת, מפני כבוד השבת; ולא באחד בשבת, כדי שלא יצאו ממנוחה ועונג ליגיעה ותענית וימותו.<br><br><strong>היו מתענים בכל יום</strong><br>בבבלי אמרו, שאנשי מעמד (שהיו מתכנסים בעריהם) היו מתענים, ובירושלמי אמרו, שאנשי משמר היו מתענים. ולא נחלק הירושלמי על הבבלי בענין זה, שכן אמרו בירושלמי בראש פרקנו, שיש ללמוד מן המשנה שמתענים במעמדות, והרי המשנה מדברת באנשי המעמד שהיו מתכנסים בעריהם ומתפללים ארבע תפילות ביום וקוראים בתורה, ואם כן, מן המשנה למדנו שאנשי המעמד היו מתענים, ומן הברייתא שהביאו בירושלמי למדנו שאף אנשי המשמר היו מתענים, אף על פי שלא היו מתפללים ארבע תפילות ביום ולא היו קוראים בתורה.<br><br>נראה שאף הלויים שהיו עובדים במקדש בשבוע של משמרם, וכן הישראלים שהיו עומדים במקדש על קורבנות הציבור בשבוע של מעמדם, היו מתענים עם אנשי משמר הכוהנים.<br><br>אנשי משמר ואנשי מעמד (הן מי שהיו עומדים במקדש על קורבנות הציבור והן מי שהיו מתכנסים בעריהם) אסורים בתענית בשבוע של משמרם ומעמדם (ראה לעיל ב,יב). חכמים החמירו על אנשי משמר ועל אנשי מעמד שיהיו מתענים במעמדות, כשם שהחמירו עליהם בתעניות גשמים.<br><br>ב<strong>מדרש תהילים</strong> כב,ה נאמר: "וצומו עלי ואל תאכלו ואל תשתו שלושת ימים לילה ויום" (אסתר ד,טז) - יכול יהיו צמים לילה ויום שלושה ימים ושלשה לילות ולא היו מתים? - אלא היו מפסיקים מבעוד יום.<br><br>גם אנשי משמר ואנשי מעמד, שהיו מתענים ארבעה ימים רצופים לילה ויום, היו מפסיקים את התענית מבעוד יום. ואפשר שהיו מתענים בימים אבל לא בלילות.<br><br><strong>לא היו מתענים לא בערב שבת ולא במוצאי שבת</strong><br>ב<strong>ירושלמי לעיל</strong> ב,יג אמרו: בשבתות מתענים לפניהם ולאחריהם.<br><br>אנשי משמר לא היו מתענים לא בערב שבת ולא ביום ראשון, אף על פי שמותר להתענות בערב שבת וביום ראשון, שמכיון שהיו מתענים בכל יום, אם היו מתענים גם בערב שבת, לא היו יכולים לעסוק בהכנת צורכי שבת, וכמו כן, מכיון שהיו מתענים בכל יום, אם היו מתענים גם ביום ראשון, היו באים לידי חילול שבת.<br><br><strong>לא במוצאי שבת מפני כבוד השבת</strong><br>ב<strong>ירושלמי כתובות</strong> א,א אמרו: אינה נישאת לא בערב שבת ולא במוצאי שבת (ביום ראשון). לא בערב שבת - מפני כבוד שבת; ולא במוצאי שבת - חברייא אומרים: מפני הטורח, רבי יוסי אומר: מפני כבוד שבת (כדי שלא יבוא החתן בשבת לידי חילול שבת, שאם נישאת ביום ראשון, יש לחשוש שמא יעסוק בשבת בהכנת צורכי סעודת הנישואין).<br><br>הטעם שאמרו בירושלמי כאן הוא הטעם שאמר רבי יוסי בירושלמי שם.</small><br>
<strong>תני</strong> – שנוי (שנו ברייתא)<strong>: סנהדרין גדולה היתה מתענה עמהן</strong> (ב"שרידי הירושלמי" נוסף: בכל יום) – חכמי הסנהדרין הגדולה, שישבו בלשכת הגזית שבמקדש, היו מתענים בכל יום עם אנשי המשמר<strong>.</strong> ושואלים: <strong>וסנהדרין יכולה להתענות בכל יום?</strong> – וכי חכמי הסנהדרין יכולים להתענות בכל יום בכל שבוע? שהרי חכמי הסנהדרין לא היו מתחלפים בכל שבוע כאנשי המשמר. <strong>-</strong> ומשיבים: <strong>מחלקין היו עצמן על בתי אבות</strong> – חכמי הסנהדרין היו מחלקים את עצמם לפי בתי האבות של הכוהנים שהיו עובדים במקדש בשבוע של משמרם, ובכל יום היו מתענים החכמים שהיו לחלקו של בית האב שעבד במקדש באותו יום<strong>.</strong><br>• • •<br>שנינו לעיל, שבחמישי היו מתענים על המעוברות ועל המיניקות.
ותמהים: <strong>ואין</strong> (=והא אין) <strong>מתענין על שני דברים כאחת</strong> – והרי אין מתענים על שני דברים יחד, אלא על דבר אחד בלבד?! שכל תענית צריכה להיות מכוונת כלפי ענין אחד בלבד. וכיצד היו מתענים על שני דברים יחד?<br><br><small>טעם הדבר הוא, שהם צריכים לכוון ליבם בתעניתם לדבר שהם מתענים עליו, ואין אדם יכול לכוון ליבו לשני דברים יחד, אלא לדבר אחד בלבד.</small><br>
ומניין שאין מתענים על שני דברים יחד? -
ואומרים: <strong>מן הדא</strong> – מן זה (מהכתוב הזה למדים זאת)<strong>:</strong> שנאמר: <strong>"ונצומה ונבקשה מאלהינו על זאת"</strong> (עזרא ח,כג) – עזרא והעולים עימו מבבל צמו והתפללו לה', שיצילם מאויבים ואורבים בדרך ויגיעו לירושלים בשלום. ולמדים מהמילים 'על זאת' שאין מתענים אלא על זאת (על דבר אחד, ולא על שני דברים), שהמילה 'זאת' באה למעט: זאת ולא אחרת<strong>. אמר רבי תנחומה</strong> (אמורא ארץ ישראלי בדור השישי)<strong>: לא מן הדא</strong> – לא מן זה (לא מהכתוב הזה למדים זאת)<strong>, אלא מן הדא</strong> – אלא מן זה (מהכתוב הזה למדים זאת)<strong>:</strong> שנאמר: <strong>"ורחמין למבעא מן קדם אלה שמיא על רזא דנה"</strong> (ורחמים לבקש מלפני אלוהי השמים על רז זה) (דניאל ב,יח) – דניאל ביקש את חבריו, חנניה, מישאל ועזריה, שאף הם יתפללו לה', שיגלה לו ה' את חלום נבוכדנצר וסוד משמעותו, כדי שלא יאבידו את דניאל וחבריו עם שאר חכמי בבל. ולמדים מהמילים 'על רזא דנא' שאין מתענים אלא על זה (על דבר אחד, ולא על שני דברים)<strong>.</strong><br>
ואומרים (בתשובה לתמיהה לעיל): אמר <strong>רבי חגיי</strong> (אמורא ארץ ישראלי בדור הרביעי) <strong>בשם רבי זעורה</strong> (רבי זירא, מגדולי האמוראים בדור השלישי)<strong>: שאם היו שני דברים, כגון עצירת גשמים וגוביי</strong> (ארבה)<strong>, מתריעין עליהן</strong> – יש ללמוד, ממה ששנינו לעיל, שבחמישי היו אנשי המשמר מתענים על המעוברות ועל המיניקות, אף על פי שאין מתענים על שני דברים יחד, שאם שני הדברים הם כדבר אחד, מתענים עליהם, ומעוברות ומיניקות כדבר אחד הם, שמבקשים שלא ימותו התינוקות. ולכן, אם היו שני דברים, שבאו עליהם שתי צרות, כגון עצירת גשמים ומכת ארבה, מתענים ומתפללים על שתי הצרות האלו יחד, שכדבר אחד הן, ששתיהן מזיקות את התבואה<strong>.</strong><br><br><small>המימרה של רבי חגי בשם רבי זעורה הובאה לעיל א,ז מפי רבי חייא בר אבא. ואמרו שם, שבאלה שני הדברים, עצירת גשמים וגובאי, השערים (המחירים) עולים, שעצירת גשמים וגובאי הבאים יחד מרבים את היוקר. הרי שתוצאת שני הדברים היא אחת, עליית המחירים, וזו הצרה שמתענים עליה.</small><br>
ומספרים: <strong>רבי חגיי, כד דהוה</strong> (ב"שרידי הירושלמי": כדהוה) <strong>נפק לתעניתא הוה אמר קומיהון</strong> – כשהיה יוצא (לרחובה של עיר) לתענית, היה אומר לפניהם (לפני הציבור)<strong>: אחינן, אף על גב דאית בליבינן עקין סגין, אלא להן דאתינן</strong> – אחינו, אף על פי שיש בליבנו צרות רבות (להתענות ולהתפלל עליהן, אין לנו להתענות ולהתפלל) אלא על זה (הדבר) שבאנו (לכאן להתענות עליו), משום שאין מתענים על שני דברים יחד, אלא על דבר אחד בלבד (אלא אם כן שני הדברים הם כדבר אחד, כפי שאמר רבי חגי לעיל)<strong>.</strong><br><br><small>רבי חגי דאג שכוונותיו ותפילותיו של הציבור יהיו אך ורק כלפי הצרה הנוכחית. התענית וסדריה באים על צרת הכלל, ואינם מיועדים לכל מצוקותיו של הפרט.<br><br>ב<strong>איכה רבה</strong> א,נא נאמר: וכי מה היו משמרות (אנשי המשמר) עושות? ומה הנאה יש לעולם מהמשמרות? - בשני היו מתענים על מפרשי ימים, בשלישי היו מתענים על הולכי דרכים, ברביעי היו מתענים על התינוקות שלא יעלה אסכרה בפיהם וימותו, בחמישי היו מתענים על המעוברות שלא יפילו ועל המיניקות שלא ימותו בניהם. והלא אין מתענים על שני דברים כאחד, כדכתיב: "ונצומה ונבקשה מאלהינו על זאת" (עזרא ח,כג), וכתוב אחד אומר בדניאל: "ורחמין למבעא מן קדם אלה שמיא על רזא דנה" (דניאל ב,יח), ולא על תרין. אלא כההיא דאמר רבי חייא בר אבא: על עצירת גשמים וגלות (הלשון 'עצירת גשמים וגלות' הוא אשגרה ממדרשי הלכה, וצריך לומר: עצירת גשמים וגובאי) מתענים עליהם בבת אחת. אבל אין מתענים לא בערב שבת ולא במוצאי שבת מפני כבוד השבת.<br><br>וב<strong>בבלי תענית</strong> ח,ב אמרו: בימי רבי שמואל בר נחמני היה רעב ודבר. אמרו: מה נעשה? על שניים אין מבקשים רחמים. אלא נבקש רחמים על הדבר, ורעב נסבול. אמר להם רבי שמואל בר נחמני: נבקש רחמים על הרעב, שכשנותן הקב"ה שובע, בשביל החיים הוא נותן (רש"י: לחיים ולא למתים, שאינו מביא שובע כדי להמית בני אדם, אלא כדי שיחיו), שנאמר: "פותח את ידך ומשביע לכל חי רצון" (תהילים קמה). ומנלן דלא בעינן רחמי אתרתי? דכתיב: "ונצומה ונבקשה מאלוהינו על זאת" (עזרא ח), מכלל דאיכא אחריתי (רש"י: 'על זאת' - על אחת משמע). במערבא אמרי משמיה דרבי חגי / זירא מהכא: "ורחמין למבעא מן קדם אלה שמיא על רזא דנה" (דניאל ב), מכלל דאיכא אחריתי.<br><br>לפי הבבלי, במערבא אמרו, שרבי חגי / זירא למד מהכתוב בדניאל שאין מתפללים על שני דברים יחד. ואילו לפי הירושלמי, רבי תנחומא למד הלכה זאת מהכתוב בדניאל, אבל רבי חגי אמר הלכה זאת לפני הציבור כשיצא לתענית, ורבי חגי בשם רבי זירא אמר הלכה הנוגעת לענין זה.</small><br>• • •
(ד)  <big><strong>תלמוד</strong></big><br><small>ב<strong>תוספתא תעניות</strong> ג,ד שנו: ...בשחרית ובמוסף, דברי רבי מאיר. וחכמים אומרים: כל שיש בו קורבן מוסף, קורים בו מוסף, וכל שאין בו (קורבן) מוסף, אין קורים בו מוסף.<br><br>לפי רבי מאיר, אנשי המעמד, שהיו מתפללים כל יום מוסף, היו קוראים בתורה כל יום במוסף. ולפי חכמים, ביום שיש בו קורבן מוסף היו קוראים בתורה, אבל ביום שאין בו קורבן מוסף לא היו קוראים בתורה, אף על פי שהיו מתפללים מוסף (תפילה נוספת). במשנה לא נזכרה מחלוקת זו.</small><br>
במשנה בהלכה ד שנינו: ...בשחרית ובמוסף (היו קוראים בתורה כל יום בתפילת שחרית ובתפילת מוסף).
ואומרים: <strong>מתניתא דרבי מאיר</strong> – המשנה של רבי מאיר (כדעתו)<strong>, דרבי מאיר אמר: מתפללין וקורין, מתפללין וקורין</strong> – שרבי מאיר אמר (כאמור בתוספתא), שאנשי המעמד מתפללים תפילת שחרית וקוראים בתורה בתפילה זו, ומתפללים תפילת מוסף וקוראים בתורה גם בתפילה זו<strong>. ברם כרבנן</strong> – אבל כחכמים (כדעתם)<strong>, מתפללין וקורין, מתפללין והולכין להן</strong> – אנשי המעמד מתפללים תפילת שחרית וקוראים בתורה בתפילה זו, ומתפללים תפילת מוסף והולכים להם מבית הכנסת ואין קוראים בתורה בתפילה זו. כך אמרו חכמים (כאמור בתוספתא), ולכן המשנה כדעת רבי מאיר ולא כדעת חכמים<strong>.</strong><br>
במשנה בהלכה ה שנינו: כל יום שיש בו הלל (ואין בו קורבן מוסף), אין בו מעמד שחרית (אין בו קריאת התורה של מעמדות בתפילת שחרית).
ומדייקים: <strong>הא מוסף יש בו</strong> – אבל מעמד של מוסף יש בו, שביום שיש בו הלל, ואין בו קורבן מוסף, יש בו מעמד מוסף (יש בו קריאת התורה של מעמדות בתפילת מוסף).
ואומרים: <strong>מתניתא דרבי מאיר</strong> – המשנה של רבי מאיר (כדעתו)<strong>, דרבי מאיר אמר: מתפללין וקורין</strong> (יש להשלים כאן כמו שנאמר לעיל: ...מתפללין וקורין. ברם כרבנן, מתפללין וקורין, מתפללין והולכין להן) – שרבי מאיר אמר (כאמור בתוספתא), שאנשי המעמד מתפללים תפילת שחרית וקוראים בתורה בתפילה זו, ומתפללים תפילת מוסף וקוראים בתורה גם בתפילה זו. אבל כדעתם של חכמים, אין קוראים בתורה ביום זה בתפילת מוסף, מפני שאין בו קורבן מוסף. ולכן המשנה כדעת רבי מאיר ולא כדעת חכמים<strong>.</strong><br><br><small>מכאן יש ללמוד, ש"מעמד" פירושו קריאה בתורה (במעשה בראשית) של מעמדות, שהרי לא נחלקו רבי מאיר וחכמים אלא אם קוראים במוסף ביום שאין בו קורבן מוסף, אבל על התפילה לא נחלקו, ולשניהם מתפללים במוסף תפילה יתרה אפילו ביום שאין בו קורבן מוסף.</small><br>• • •<br>במשנה שנינו: קורבן מוסף - אין בו מנחה. וקורבן עצים - אין בו נעילה, דברי רבי עקיבה. אמר לו בן עזאי: כך היה רבי יהושע שונה: קורבן מוסף - אין בו נעילה. וקורבן עצים - אין בו מנחה.
ואומרים: <strong>אית תניי תני ומחלף</strong> – יש תנא השונה ומחליף (שונה את המשנה בגרסה הפוכה), וכך הוא שונה: קורבן מוסף - אין בו נעילה. וקורבן עצים - אין בו מנחה, דברי רבי עקיבה. אמר לו בן עזאי: כך היה רבי יהושע שונה: קורבן מוסף - אין בו מנחה. וקורבן עצים - אין בו נעילה<strong>.</strong>
אמר <strong>רבי אחא</strong> (על פי מקבילות דומות בירושלמי יש לגרוס כמו בראבי"ה: <strong>רבי יעקב בר אחא</strong> (אמורא ארץ ישראלי בדור השלישי-הרביעי)) <strong>בשם רבי יסא</strong> (רבי אסי, אמורא ארץ ישראלי בדור השלישי)<strong>: כמתניתן</strong> – כמשנתנו (יש לשנות את המשנה בגרסה שבמשנתנו, ואין לחוש למי ששונה ומחליף)<strong>.</strong>
<strong>אמר רבי: סימון</strong> (על פי מקבילות דומות בירושלמי יש לגרוס: <strong>אמר רבי יודן</strong> (אמורא ארץ ישראלי בדור השלישי-הרביעי): <strong>סימנא</strong>) <strong>סוכרא דקיסא טרד</strong> – סימן: בריח של עץ נועל (סוגר את הדלת). פירוש סימן זה הוא, שבשעה שיש עצים ('בריח של עץ') יש נעילה ('נועל'). רבי יודן נתן סימן זה, כדי שלא לטעות בגרסה שבמשנתנו, ולזכור שבדברי בן עזאי, שחזר רבי עקיבא להיות שונה כדבריו, יש לגרוס: 'קורבן עצים - אין בו מנחה', אבל נעילה יש בו, וממילא יש לגרוס בדברי רבי עקיבא: 'קורבן מוסף - אין בו מנחה. וקורבן עצים - אין בו נעילה', ובדברי בן עזאי יש לגרוס: 'קורבן מוסף - אין בו נעילה...'<strong>.</strong><br><br><small>יש שתי מקבילות דומות לאמור כאן.<br>ב<strong>ירושלמי כלאים</strong> ו,ד נאמר: ...אית תניי תני מחלף. רבי יעקב בר אחא בשם רבי יסא כמתניתן. אמר רבי יודן: סימנא...<br>וב<strong>ירושלמי פסחים</strong> ג,ח נאמר: אית תניי תני ומחלף. רבי יעקב בר אחא בשם רבי יסי כמתניתן. אמר רבי יודן: סימנא...</small><br>
לפי דברי בן עזאי, שחזר רבי עקיבא להיות שונה כדבריו, יום שיש בו קורבן מוסף, כגון ראש חודש, אין בו נעילה (אין בו קריאת התורה של מעמדות בתפילת נעילה). מה טעם הדבר? -
ואומרים טעם אחד: <strong>אמר רבי מנא</strong> (על פי האמור להלן יש לגרוס כמו בראבי"ה: <strong>רבי יוחנן</strong> (גדול אמוראי ארץ ישראל בדור השני))<strong>: מפני סעודות ראש חודש</strong> – שהיו נוהגים לעשות סעודות ביום ראש חודש (ביום השלושים לחודש היוצא) בבית הכנסת, כדי לפרסם את ראש החודש, והיו נכנסים לסעודה מבעוד יום לפני שקיעת החמה (כפי שציוה רבי יוחנן, כמסופר להלן), ומכיון שתפילת נעילה היא מבעוד יום לפני שקיעת החמה (בנעילת שערי היכל, לרבי יוחנן (לעיל ד,א)), לא היו קוראים בתורה בתפילת נעילה, כדי שיוכלו להיכנס לסעודה מבעוד יום<strong>.</strong>
ואומרים טעם שני: <strong>אמר רבי לעזר</strong> (רבי אלעזר בן פדת, אמורא בדור השני)<strong>: על שם כל התדיר</strong> (נעשה לעיתים קרובות) <strong>מחבירו קודם את חבירו</strong> – יום שיש בו קורבן מוסף אין בו מעמד בנעילה, אבל יש בו מעמד במנחה, שהמעמד של נעילה נדחה ביום זה ולא המעמד של מנחה, משום שמנחה תדירה (תפילת מנחה היא בכל יום) ונעילה אינה תדירה (תפילת נעילה אינה אלא בתעניות, במעמדות וביום הכיפורים), ותדיר ושאינו תדיר - תדיר קודם, ולכן התדיר אינו נדחה, ושאינו תדיר נדחה<strong>.</strong><br><br><small>אבל, לפי רבי אלעזר, ביום שיש בו קורבן עצים, שהוא מדרבנן, נדחה התדיר, מפני שהחכמים עשו חיזוק לדבריהם יותר משל תורה, ולכן ביום זה אין בו מעמד במנחה, אבל יש בו מעמד בנעילה (ר"ח בבבלי תענית כח,א).<br><br><strong>תדיר ושאינו תדיר - תדיר קודם</strong><br>כלל לגבי סדרי קדימויות, שמשמעו, שיש לעשות את הדבר התדיר קודם הדבר שאינו תדיר. אבל כאן משמעו, שהדבר התדיר אינו נדחה, והדבר שאינו תדיר נדחה, ויש לעשות את הדבר התדיר, ואין לעשות את הדבר שאינו תדיר.<br>בירושלמי נזיר ז,א מצאנו כלל דומה במשמע דומה למשמעו של הכלל כאן, וכך אמרו שם: אתיא דרבי אליעזר כבית שמאי, דבית שמאי אומרים: תדיר ומקודש - מקודש קודם, כן רבי אליעזר אומר: תדיר ומקודש - מקודש קודם (כך יש לגרוס כמו בירושלמי יומא ז,ב).<br>במשנה נזיר ז,א שנינו, שאם היו כוהן גדול ונזיר מהלכים בדרך ומצאו מת מצוה, לפי רבי אליעזר, ייטמא למת מצוה כוהן גדול, ואל ייטמא לו נזיר. נזיר מקודש יותר, מפני שהוא מביא קורבן על טומאתו, וכוהן גדול תדיר יותר, מפני שקדושתו קדושת עולם. רבי אליעזר סבור, שתדיר ומקודש - מקודש קודם, ולכן הנזיר אינו נדחה, והכוהן הגדול נדחה.<br><br><strong>כדי לפרסמו שהוא ראש חודש</strong><br>בירושלמי שקלים ח,ו וסוכה ה,ו אמר רבי חייא בר אבא בשם רבי יוחנן, ששירו של ראש חודש קודם לשירו של שבת, כדי לפרסמו ולהודיע שהוא ראש חודש, אף על פי שכל התדיר מחברו קודם את חברו (ומשום כך מוספי שבת קודמים למוספי ראש חודש).<br>הרי שלפי רבי יוחנן, הטעם של פרסום ראש חודש עדיף מהטעם של כל התדיר מחברו קודם את חברו. ולכן, לא אמר רבי יוחנן כאן "על שם כל התדיר מחברו קודם את חברו", אלא אמר "מפני סעודות ראש חודש", שעושים כדי לפרסמו ולהודיע שהוא ראש חודש.</small>
(ה)  ואומרים: <strong>קרייא מסייע לרבי יוחנן</strong> – המקרא מסייע לרבי יוחנן, שנאמר<strong>: "ויהי ממחרת החודש השני</strong> וייפקד מקום דוד<strong>"</strong> (שמואל א כ,כז) – ביום החודש (ראש חודש) השני נחסר מקומו של דוד בסעודה שעשה שאול המלך (לאחר שנחסר מקומו של דוד בסעודה שעשה שאול ביום החודש הראשון). ומפרשים את המילים "החודש השני": <strong>אין תימר תרין ירחין הוון</strong> – אם תאמר: שני חודשים היו, שהסעודה האחת היתה ביום החודש של חודש אחד, והסעודה שאחריה, שהכתוב הזה מדבר בה, היתה ביום החודש של חודש שני<strong>, והא כתיב</strong> – והרי כתוב (בכתוב הזה)<strong>: "</strong>ויאמר שאול אל יהונתן בנו <strong>מדוע לא בא בן ישי גם תמול גם היום אל הלחם"</strong> (שם)<strong>!</strong> – הרי שהסעודה האחת היתה ביום ראשון של ראש חודש (-'תמול', היום השלושים לחודש היוצא), והסעודה שאחריה היתה ביום שני של ראש חודש (-'היום', היום השלושים ואחד לחודש היוצא), שעשו שני ימים ראש חודש, ולכן אל תאמר: שני חודשים היו. יש ללמוד מכאן, שבימי שאול ודוד היו עושים שני ימים ראש חודש, והיו עושים סעודות מיוחדות לכבוד ראש חודש, ויש בזה כדי לסייע לרבי יוחנן, שדיבר להלן בשני הימים שהיו עושים ראש חודש, ודיבר לעיל בסעודות שהיו עושים בראש חודש.<br>
ומספרים: <strong>אמר רבי חייה בר בא</strong> (אמורא ארץ ישראלי בדור השלישי)<strong>: רבי יוחנן מפקד לכנישתא</strong> (הגרסה במקבילה בירושלמי ראש השנה ד,ד: מפקד לאילין דכנישתא) <strong>דכופרא</strong> – רבי יוחנן ציוה את אלה (האנשים) של (בית) הכנסת של כופרא (פרבר של טבריה)<strong>: סבון</strong> (יש לגרוס: ס<strong>כ</strong>ון) <strong>מיעול עד דו איממא</strong> – ראו (הביטו, התבוננו, שימו לב) להיכנס (לבית הכנסת לסעודת ראש חודש) בעוד שהוא יום (מבעוד יום), כדי שיראו אותם בני אדם כשהם נכנסים, ויתפרסם שהוא ראש חודש<strong>, ואתון אמרין 'זמנו' ו'עיבורו'</strong> – ואתם אומרים (בברכת קידוש ירחים לאחר סעודת ראש חודש): "מקודש בזמנו, מקודש בעיבורו". במקומות הרחוקים מבית הדין שקידשו את החודש, שלא ידעו באיזה יום נקבע ראש חודש, היו עושים ראש חודש שני ימים (היום השלושים והיום השלושים ואחד לחודש היוצא) בכל ראשי החודשים, והיו נוהגים שני הימים קודש. ולכן היו אומרים בברכת קידוש ירחים: 'מקודש בזמנו, מקודש בעיבורו' - החודש מקודש הן בזמנו (היום השלושים) והן בעיבורו (היום השלושים ואחד), ששני הימים קודש הם<strong>.</strong><br><br><small>יום השלושים נקרא 'זמנו', משום שיום זה הוא זמנו של ראש חודש, כי חודשה של לבנה (הזמן שבין מולד למולד) הוא עשרים ותשעה ימים ומחצה. יום השלושים ואחד נקרא 'עיבורו', משום שהעבירו את ראש חודש מזמנו ליום זה ("תוספתא כפשוטה" ראש השנה).<br><br>מאמר זה של רבי חייא בר אבא מובא בירושלמי ראש השנה ד,ד על המשנה שם, שאם לא באו עדים ביום השלושים, היו נוהגים אותו היום קודש ולמחר קודש, שהיו עושים שני ימים של ראש חודש, כמו שהיו עושים במקומות הרחוקים מבית הדין.<br><br><strong>סעודות ראש חודש וקידוש ירחים</strong><br>אם באו עדי החודש, שראו את הלבנה בחידושה, ביום השלושים לחודש היוצא, וקידשו בית דין (בית הוועד) את החודש ביום זה, ראש חודש הוא ביום השלושים (בזמנו), והחודש היוצא חסר (עשרים ותשעה ימים). ואם לא באו עדי החודש ביום השלושים לחודש היוצא, ראש חודש הוא ביום השלושים ואחד (בעיבורו), והחודש היוצא מלא (שלושים יום). כיון שהיו מצפים כל יום השלושים לביאת העדים, היו נוהגים בו קדושת ראש חודש מספק. אם לא באו עדים ביום השלושים, היו נוהגים אותו היום קודש ולמחר קודש (משנה ראש השנה ד,ד), שהיו עושים שני ימים של ראש חודש.<br>במקומות הרחוקים מבית הדין, שלא ידעו באיזה יום נקבע ראש חודש, היו עושים ראש חודש שני ימים (היום השלושים והיום השלושים ואחד לחודש היוצא) בכל ראשי החודשים, והיו נוהגים שני הימים קודש.<br><br>נהגו לעשות סעודות חגיגיות בכל ראש חודש, כדי לפרסם את ראש החודש. הסעודות נערכו בבתי הכנסת ובבתי המדרש בליל שלושים ואחד. נכנסו לסעודה מבעוד יום, והמשיכו את הסעודה בלילה. בסיום הסעודה, אחרי ברכת המזון, בירכו על היין, ובירכו ברכה מיוחדת מעין קידוש הנקראת 'קידוש ירחים'.<br><br>ב<strong>תוספתא מגילה</strong> ג,טו שנו: אימתי מסבים (מסובים) על החודש? - לאור עיבורו (אור ליום שלושים ואחד, הלילה שלפניו). כיצד? - חל (ראש חודש) להיות ערב שבת ושבת, מסבים עליו למוצאי שבת (אם חל יום שני של ראש חודש בשבת, לא היו נכנסים לסעודה בערב שבת מן המנחה ולמעלה, כמו בראש חודש שחל להיות בחול, אלא מאחרים את הסעודה למוצאי שבת, שסעודת ראש חודש מאחרים (ירושלמי מגילה א,ו)).<br><br>גם ב<strong>בבלי סנהדרין</strong> ע,ב אמרו: תנו רבנן: אין עולים בעיבור החודש... אלא לאור עיבורו.<br><br>ב<strong>מסכת סופרים</strong> יט,ז נאמר: בראש חודש ישבו החבורות של זקנים ושל בולווטים (חברי מועצת העיר) ושל תלמידים מן המנחה ולמעלה עד (לפני) שתשקע החמה. וצריך בברכת היין לומר: "ברוך אתה ה' אלוהינו מלך העולם בורא פרי הגפן", "ברוך אתה ה' אלוהינו מלך העולם, <strong>א</strong>שר <strong>ב</strong>עגולה <strong>ג</strong>ידל <strong>ד</strong>ורשים, <strong>ה</strong>ורם <strong>ו</strong>לימדם <strong>ז</strong>מני <strong>ח</strong>ודשים, <strong>ט</strong>יכס <strong>י</strong>רח, <strong>כ</strong>ילל <strong>ל</strong>בנה, <strong>מ</strong>ינה <strong>נ</strong>בונים <strong>ס</strong>ודרי <strong>ע</strong>יתים, <strong>פ</strong>ילס <strong>צ</strong>ורנו <strong>ק</strong>נצי <strong>ר</strong>געים, <strong>ש</strong>בם <strong>ת</strong>יקן אותות חודשים ומועדים, דכתיב 'עשה ירח למועדים שמש ידע מבואו' (תהילים קד,יט), ואומר 'כי כאשר השמים החדשים והארץ החדשה אשר אני עושה עומדים לפני נאום ה' כן יעמוד זרעכם ושמכם' (ישעיהו סו,כב)", וחותם: "ברוך אתה ה' מקדש ישראל וראשי חודשים". ואומר: "הודו לה' כי טוב; כהיום הזה בירושלים ששים ושמחים בבנין בית המקדש; אליהו הנביא במהרה יבוא אלינו, המלך המשיח יצמח בימינו; ירבו שמחות", ויענו העם ויאמרו: "אמן". "ירבו בשורות טובות בישראל, ירבו ימים טובים בישראל, ירבו תלמידי תורה בישראל; מקודש החודש, <strong>מקודש בזמנו, מקודש בעיבורו</strong>; מקודש כתורה, מקודש כהלכה; מקודש בתחתונים, מקודש בעליונים; מקודש בציון, מקודש בירושלים, מקודש בארץ ישראל, מקודש בכל מקומות ישראל; מקודש בפי רבותינו, מקודש בבית הוועד; 'הודו לה' כי טוב כי לעולם חסדו' (תהילים קיח,א ו-כט), וכולכם ברוכים".<br>בעגולה – בסנהדרין, שהיו יושבים בכחצי גורן עגולה לקבוע מועד לקידוש החודשים. גידל – פיאר. דורשים – חכמים. טיכס – סידר. כילל – ייפה. פילס – שקל, קבע בדיוק. תחתונים – בית דין שהכריזו על קידוש החודש. עליונים – בית דין של מעלה.<br><br>ו<strong>שם</strong> יט,ח נאמר: ואף על פי שאמר "יעלה ויבוא" ב"בונה ירושלים" (בברכת המזון), וגמר על הכוס ברכת הזימון, מביאים לו כוס אחר, ומברך "בורא פרי הגפן" ואחריו "אשר בעגולה גידל דורשים".<br><br>הקטע "אשר בעגולה" הוא קטע פיוטי קדום, שהוא חלק מנוסח הברכה. לאחריו באה שרשרת פסוקים הקשורים לענין קידוש החודש. שרשרת הפסוקים נחתמת במטבע הברכה: "ברוך... מקדש ישראל וראשי חודשים", ולאחריו באים קטעי ברכות ואיחולים שונים. האיחול "וכולכם ברוכים" הוא מטבע סיום של ברכות מזון קדומות.<br><br>ב<strong>בבלי סנהדרין</strong> ע,ב אמרו (בענין סעודת עיבור החודש): אמר רבי חייא בר אבא לבניו: הקדימו ועלו (בעוד יום לפני שקיעת החמה), הקדימו וצאו (למחר קודם הנץ החמה), כדי שישמעו בכם בני אדם (ויתפרסם ראש החודש).<br><br>רבי חייא בר אבא, שאמר לבניו שיקדימו ויעלו, הלך לשיטתו, שאמר בירושלמי כאן, שציוה רבי יוחנן לעלות לסעודה בעוד יום.<br><br>סעודת ראש חודש נזכרת במשנה סנהדרין ח,ב ("עיבור החודש") ובירושלמי מגילה א,ו, וכן בירושלמי ברכות ו,א ("אברייתא") ושם ו,ד ("ריש ירחא").<br><br>וב<strong>ירושלמי מועד קטן</strong> ב,ג ו<strong>סנהדרין</strong> ח,ב אמרו: אמר רבי יוחנן: לווים בריבית לחבורת מצוה (חבורת מסובים לסעודת מצוה. ראה תוספתא מגילה ג,טו) ולקידוש החודש (לעיבור החודש). רבי יוחנן היה נכנס לבית הכנסת בבוקר (לאחר שאכלו שם בלילה לקידוש החודש) ומלקט פירורים (שנשארו ממה שאכלו שם) ואוכל, ואומר: יהא חלקי עם אלה שאכלו כאן בערב (הגרסה בסנהדרין: יהא חלקי עם מי שקידש את החודש כאן בערב).<br><br>הרי שלרבי יוחנן, סעודת ראש חודש סעודת מצוה היא.<br><br>וב<strong>ירושלמי פסחים</strong> א,א אמרו: רבי ירמיה בעי: בתי כנסיות ובתי מדרשות מהו שיהו צריכים בדיקה? - מה צריכה ליה? שכן מכניסים לשם באבריות בראשי חודשים (ר"מ המאירי: בעיבורים שבראשי חודשים - אבריות מלשון 'עיבור' (בחילוף א ו-ע), או בסעודות שבראשי חודשים - אבריות מלשון 'הבראה' (האכלה)).<br><br>אברייתא (בארמית) = אבריות (בעברית) = סעודות עיבור החודש.<br>סעודות ראש חודש נקראו כך, משום שאכלו אותן בראש חודש ביום העיבור ("תוספתא כפשוטה" מגילה).<br>'סעודת ראש חודש', '(סעודת) עיבור החודש' ו'(סעודת) קידוש החודש' כולם דבר אחד הם.<br><br>הסעודות היו נעשות בבית הכנסת, כפי שמוכח מהירושלמי כאן: 'רבי יוחנן מפקד לאילין דכנישתא' וכו', וכפי שמוכח מהירושלמי פסחים ומועד קטן שהבאנו לעיל.<br><br>מלבד הסעודות הציבוריות שהיו עושים בבית הכנסת, היה כל אדם עושה סעודה בביתו בראש חודש, ועל סעודה זו נאמר בויקרא רבה ל,א ובפסיקתא דרב כהנא כז,א: תני: מראש השנה נקצצים מזונותיו של אדם, חוץ ממה שהוא מוציא בשבתות ובימים טובים ובראשי חודשים ובחולו של מועד.</small><br>• • •
##### הלכה ד
(א)  <big><strong>משנה</strong></big><br><small>המשנה באה לפרט, שתשעה זמנים קבועים היו בשנה לשמונה משפחות להביא בהם עצים למערכה. המשפחות שנזכרות במשנה נמנו בעזרא ב ובנחמיה ז עם העולים מהגולה עם זרובבל וישוע הכוהן הגדול.</small><br>
<strong>זמן עצי כהנים והעם בתשעה</strong> – היה אפשר לפרש: בתשעה זמנים קבועים היו המשפחות המנויות להלן מביאים קורבנות עצים למערכה. אבל הגרסה הנכונה במשנה: זמן עצי כוהנים והעם בתשעה <strong>באב</strong>. וזו היא משנה קדומה (ראה להלן, ואין פירושו של משפט זה כפי שפורש לעיל). ומכאן ואילך זו היא משנה מאוחרת, הבאה לפרט את הימים שיש בהם קורבן עצים<strong>:</strong>
<strong>באחד בניסן</strong> היו מביאים <strong>- בני ארח בן יהודה</strong> – משפחה משבט יהודה (עזרא ב,ה; נחמיה ז,י)<strong>;</strong>
<strong>בעשרים בתמוז - בני דוד בן יהודה</strong> – מבית דויד המלך, משבט יהודה (אחד מבני דויד נזכר בעזרא ח,ב עם המשפחות שנזכרו בעזרא ב ובנחמיה ז)<strong>;</strong>
<strong>בחמשה באב - בני פרעוש בן יהודה</strong> – משבט יהודה (עזרא ב,ג; נחמיה ז,ח)<strong>;</strong>
<strong>בשבעה בו</strong> – באב, <strong>- בני יונדב בן רכב</strong> – (ירמיהו לה. אחד מבני רכב נזכר בנחמיה ג,יד עם המשפחות שנזכרו בעזרא ב ובנחמיה ז)<strong>;</strong>
<strong>בעשרה בו - בני סנאה בן בנימ</strong>י<strong>ן</strong> – משפחה משבט בנימין (עזרא ב,לה; נחמיה ז,לח)<strong>;</strong>
<strong>בחמשה עשר בו - בני זתואל</strong> (צריך לומר: זתוא) <strong>בן יהודה</strong> – משבט יהודה (עזרא ב,ח; נחמיה ז,יג)<strong>, ועמהם</strong> (עם בני זתוא) הביאו <strong>כהנים ולויים וכל מי שטעה</strong> ב<strong>שבטו</strong> – שלא ידע מאיזה שבט הוא, ולכן לא ידע באיזה יום עליו להקריב את קורבן העצים<strong>, בני גונבי עלי ובני קוצעי קציעות</strong> – בגמרא מבואר מי היו בני גונבי עלי ובני קוצעי קציעות<strong>;</strong>
<strong>בעשרים בו - בני פחת מואב בן יהודה</strong> – משבט יהודה (עזרא ב,ו; נחמיה ז,יא). ראש בית אב זה היה לפנים פחה (נציב) במואב, שהיתה כפופה ליהודה. בברייתא שהובאה בבבלי תענית כח,א נחלקו, אם בני פחת מואב הם בני דויד בן יהודה, או אם הם בני יואב בן צרויה<strong>;</strong>
<strong>בעשרים באלול - בני עדין בן יהודה</strong> – משבט יהודה (עזרא ב,טו; נחמיה ז,כ). בברייתא שהובאה בבבלי שם נחלקו, אם בני עדין הם בני דויד בן יהודה, או אם הם בני יואב בן צרויה<strong>;</strong>
<strong>באחד בטבת שבו בני פרעוש שנייה</strong> – הביאו עצים פעם שנייה, לאחר שכבר הביאו בחמישה באב<strong>.</strong>
<strong>באחד בטבת</strong> – שהוא ראש חודש, וחנוכה חלה בו לעולם, <strong>לא היה מעמד</strong> – לא היתה קריאת התורה של מעמדות<strong>, שהיה בו הלל</strong> – שהרי בחנוכה קוראים הלל, והוא דוחה את המעמד של שחרית, כמו ששנינו במשנה הקודמת<strong>, קרבן מוסף</strong> – של ראש חודש, והוא דוחה את המעמד של נעילה (לפי דברי בן עזאי, שחזר רבי עקיבא להיות שונה כדבריו), <strong>וקרבן עצים</strong> – שהביאו בו בני פרעוש, והוא דוחה את המעמד של מנחה<strong>.</strong><br><br><small><strong>זמן עצי כוהנים והעם</strong><br>בנוסח המשנה שבירושלמי שנו: זמן עצי כוהנים והעם <strong>ב</strong>תשעה (ולא: תשעה).<br>וב<strong>תוספתא ביכורים</strong> ב,ט שנו: זמן עצי הכוהנים והעם בתשעה באב (כן היא הגרסה הנכונה).<br>וכן יש לגרוס במשנתנו: זמן עצי כוהנים והעם בתשעה באב. וזו היא משנה קדומה שאינה מתאימה לאמצעיתה.<br><br>ב<strong>מגילת תענית</strong> פרק ה שנו: בחמשת עשר באב זמן אעי כהניא, די לא למספד (בחמישה עשר באב זמן עצי כוהנים, שלא לספוד).<br>וב<strong>גמרא למגילה</strong> שם אמרו: מפני שכשעלתה גלות בראשונה (בעלייה הראשונה מבבל), לא היו מביאים קורבן עצים. התקינו את יום תשעה באב שיהיו מביאים בו קורבן עצים. אמרו חכמים: למחר, כשיעלו הגלויות, אף הם יהיו צריכים להביא. התקינו להם חכמים את יום חמישה עשר באב שיהיו מביאים בו קורבן עצים. ומה הוא זמן אעי כהניא? - זהו שאתה אומר: בחמישה עשר בו בני זתוא בן יהודה, ועימהם כוהנים ולויים וישראלים וגרים ועבדים ונתינים וממזרים, וכל מי שטעה בשבטו, ובני גונבי עלי ובני קוצעי קציעות ובני סלמי הנטופתי.<br><br>לפי הגמרא של המגילה, קיבלו עליהם שבי הגולה את יום תשעה באב כיום קורבן העצים, והם קבעו שחמישה עשר באב יהיה מועד קבוע לקורבן העצים לעולים שיבואו אחריהם. מכאן שזמן עצי הכוהנים והעם היה מתחילה בתשעה באב, ואחר כך העבירוהו לחמישה עשר באב. ומי ששנה את המשנה הניח בראשה את הלשון של המשנה הראשונה.<br><br>המגילה מכנה את עצי המערכה בשם 'אעי כהניא' (עצי הכוהנים). יש מקום לשער, שבזמן העליות הראשונות בראשית ימי הבית השני קיבלו הכוהנים על עצמם להביא עצים בשביל המערכה, ונחמיה הטיל את הבאת העצים על כל העם. מחמת הסדרים שקבע נחמיה בהבאת העצים, חל שינוי בשם: לשם 'עצי כוהנים' הוסיפו את המילה 'העם', ולכן המשנה אומרת 'עצי כוהנים והעם'.<br><br>לפי המשנה, היו לשמונה משפחות חשובות בעם, שבע מיהודה ואחת מבנימין, תאריכים מיוחדים בשנה להביא בהם את קורבן העצים. אבל יום חמישה עשר באב, יומם של בני זתוא, נועד גם לכל העם להביא בו את קורבן העצים, מכיון שיום זה היה מועד קבוע לעצי הכוהנים והעם.<br><br>מתחילה קבעו את יום תשעה באב כיום קורבן העצים, משום שרצו לקיים את דברי הנביא זכריה, שבימי הבית השני יתבטלו ארבעת הצומות, ובהם צום תשעה באב, שנהגו בחורבן הבית הראשון כזכר לחורבן. גם התאריכים שבעה באב ועשרה בו, שנזכרו במשנה כימים שיש בהם קורבן עצים, קשורים לחורבן ירושלים והמקדש (מלכים ב כה,ח; ירמיהו נב,יב).<br><br><strong>באחד בניסן</strong><br>ב<strong>תוספתא תעניות</strong> ג,ד שנו: באחד בניסן (ראש חודש ניסן) אין בו (אין בו מעמד) מנחה ונעילה, משום שיש בו קורבן מוסף (של ראש חודש, והוא דוחה את המעמד של נעילה) וקורבן עצים (שהביאו בו בני ארח, והוא דוחה את המעמד של מנחה).<br><br>באחד בניסן יש בו מעמד בשחרית ובמוסף, שהרי אין בו הלל ויש בו קורבן מוסף, וביום שיש בו קורבן מוסף (ראש חודש) יש בו מעמד במוסף לכל הדעות.<br><br>"אין בו מעמד" פירושו: אין בו קריאת התורה של מעמדות בלבד, אבל אין משמיטים את תפילת המעמד.<br><br><strong>באחד בטבת</strong><br>רבי מאיר, שמשנתנו כמותו, סובר, שבראש חודש טבת לא היה מעמד כלל (אף במוסף), מפני שעשאוהו כיום טוב גמור, שאין בו מעמד כלל. אבל רבי יוסי (בברייתא שבבבלי תענית כח,ב) סובר, שכל יום שיש בו מוסף, כל ראש חודש, לרבות ראש חודש טבת, יש בו מעמד במוסף, ואין ראש חודש טבת כיום טוב גמור, ולא נדחו בו אלא מעמדות של שחרית, מנחה ונעילה, משום הלל, קורבן מוסף וקורבן עצים.<br><br>ב<strong>תוספתא תעניות</strong> ג,ד שנו: וחכמים אומרים: כל שיש בו קורבן מוסף קוראים בו מוסף.<br><br>מהלשון הזו משמע, שחכמים סוברים, שכל שיש בו מוסף קוראים, אפילו ראש חודש טבת, וכרבי יוסי. אבל באחד בניסן יש בו מעמד בשחרית ובמוסף לכל הדעות, אפילו לרבי מאיר, שאינו כיום טוב גמור, שהרי אין בו הלל.<br><br>בשבת, ביום טוב ובחולו של מועד לא היה מעמד כלל ("תוספתא כפשוטה").</small><br>• • •
(ב)  <small>כאן התחלת מקבילה בירושלמי שקלים ד,א ומגילה א,ו.</small><br>
שנו ברייתא (תוספתא תעניות ג,ה): <strong>מה ראה זמן עצי כהנים והעם להימנות? –</strong> מה ראו חכמים למנות את יום חמישה עשר באב (זמן עצי הכוהנים והעם), שהוא זמנם של בני זתוא, עם הימים הטובים הכתובים במגילת תענית, שהם ימים טובים לכל ישראל? והרי כל מי שמביא עצים למערכה יום טוב הוא לו (ירושלמי פסחים ד,א והגמרא למגילת תענית פרק ה), ואינו יום טוב לאחרים! <strong>- אלא בשעה שעלו ישראל מן הגולה</strong> (מבבל)<strong>, לא מצאו עצים בלישכה –</strong> בלשכת העצים שבמקדש, שהיו מונחים בה עצי המערכה<strong>, ועמדו אלו –</strong> בני זתוא, <strong>ונתנדבו עצים משל עצמן, ומסרום לציבור –</strong> נתנו את העצים במתנה גמורה לשם כל הציבור<strong>, וקרבו מהן קרבנות ציבור –</strong> הקריבו על אותם עצים את קורבנות הציבור, ובזכות זו של בני זתוא קבעו את יום חמישה עשר באב, שהוא זמנם של בני זתוא להביא בו עצים, יום טוב לכל העם, ועל כן נמנה יום זה במגילת תענית<strong>, והתנו</strong> (קבעו חוק בל יעבור) <strong>עמהן הנביאים שביניהן –</strong> חגי וזכריה ועוד נביאים<strong>, שאפילו לשכה –</strong> לשכת העצים, <strong>מליאה עצים, (</strong>במסירה שלפנינו הוסיף מגיה: שיהיו מביאין מעצמן (מילים אלו אינן במקבילות, והן גרסה אחרת לאמור להלן)<strong>) ועמדו אלו –</strong> בני זתוא, <strong>ונתנדבו עצים משל עצמן, שלא יהא קרבן מתקרב</strong> (נקרב) <strong>אלא משלהן תחילה –</strong> התנו, שיקריבו את קורבנות הציבור על העצים של בני זתוא תחילה, שהעצים שלהם יהיו קודמים לעצים שבלשכה. - הרי שלפי הברייתא הזו, יחידים שהביאו עצים ומסרו אותם לציבור קרבים מהם קורבנות ציבור<strong>.</strong><br><br><small>ב<strong>תוספתא תעניות</strong> ג,ה שנו: מה ראו זמן עצי כוהנים והעם לימנות? - שכשעלו בני הגולה, לא מצאו עצים בלשכה, עמדו אלו והתנדבו עצים משל עצמם, ומסרום לציבור, וכך התנו עימהם נביאים, שאפילו לשכה מלאה עצים, ואפילו עצים משל ציבור, יהו אלו מתנדבים עצים בזמן הזה בכל שעה שירצו (להביא).<br><br>וב<strong>גמרא למגילת תענית</strong> (לפי כתב היד הקרוב לנוסח ארץ ישראל) פרק ה אמרו: בני זתוא בן יהודה למה נכתבו (במגילת תענית)? - שכשעלו בני הגולה לא היה להם עצים בלשכה. התנדבו בני זתוא עצים ומסרום לציבור. התקינו שאף על פי שהלשכה מלאה עצים, יתנדבו עצים למערכה כל זמן [שירצו].<br><br>השאלה בגמרא למגילת תענית "בני זתוא בן יהודה למה נכתבו?" היא השאלה בברייתא שבירושלמי ובתוספתא "מה ראה זמן עצי כהנים והעם להימנות?". אנו רואים מהמקורות האלה, שהחג בחמישה עשר באב נקבע בזכות בני זתוא, שהתנדבו עצים משל עצמם, כשעלו בני הגולה ולא מצאו עצים בלשכה.<br>• • •<br>ב<strong>משנה שקלים</strong> ד,א שנו: שומרי ספיחים בשביעית נוטלים שכרם מתרומת הלשכה (בשנת השמיטה, שפירותיה הפקר, היו בית דין שוכרים שומרים לשמור בקצת מקומות על הספיחים שעלו מאליהם, כדי להביא מהם את העומר בפסח ואת שתי הלחם בעצרת, ואותם השומרים מקבלים שכרם מהשקלים שתרמו מן הלשכה, שבה היו מניחים הציבור את שקליהם, שמהם היו קונים את קורבנות הציבור).<br>רבי יוסי אומר: אף הרוצה מתנדב שומר חינם (יכול אדם להתנדב לשמור בחינם על הספיחים הללו).<br>אמרו לו (חכמים לרבי יוסי): אף אתה אומר שאינם באים אלא משל ציבור (הרי אתה מודה, שאין קורבנות הציבור באים אלא משל ציבור, ואם התנדב אדם לשמור על הספיחים בחינם, הרי זכה בהם, שקנה אותם מן ההפקר, ונמצא שאין העומר ושתי הלחם באים משל ציבור, ואף על פי שמסרם לשם כל הציבור, מכל מקום חכמים סוברים, שאין הציבור יוצאים בהם ידי חובתם, לפי שאין קורבן יחיד משתנה לקורבן ציבור, אבל רבי יוסי סובר, שאם הביאם לשם כל הציבור, מותר להקריבם, והציבור יוצאים בהם ידי חובתם, לפי שקורבן יחיד משתנה לקורבן ציבור).</small><br>
לפי הברייתא לעיל בענין זמן עצי הכוהנים והעם, יחידים שהביאו עצים ומסרו אותם לציבור קרבים מהם קורבנות ציבור.
ואומרים: <strong>אמר רבי אחא</strong> (אמורא ארץ ישראלי בדור השלישי)<strong>: דרבי יוסה היא –</strong> של רבי יוסי היא (הברייתא כדעתו של רבי יוסי במשנה בשקלים היא)<strong>, דרבי יוסי</strong> (בן חלפתא, תנא בדור הרביעי) <strong>אמר: אף הרוצה מתנדב שומר חנם –</strong> רבי יוסי סובר, שיחיד שהביא קורבן ומסרו לציבור, הציבור יוצאים בו ידי חובתם, ולכן הברייתא, שנאמר בה, שיחידים שהביאו עצים ומסרו אותם לציבור קרבים מהם קורבנות ציבור, כדעת רבי יוסי היא, שלדעת חכמים, אף אם ימסרו את העצים לציבור, לא יקרבו מהם קורבנות ציבור<strong>.</strong>
אמר <strong>רבי יוסי</strong> (מגדולי אמוראי ארץ ישראל בדור הרביעי-החמישי) <strong>בשם רבי אילא</strong> (רבי אלעאי, אמורא ארץ ישראלי בדור השלישי)<strong>: דברי הכל היא –</strong> הברייתא כדעתם של הכל (רבי יוסי וחכמים במשנה בשקלים) היא (ולא כדעת רבי יוסי בלבד היא), שגם לדעת חכמים, אם ימסרו את העצים לציבור, יקרבו מהם קורבנות ציבור<strong>. מה פליגין? –</strong> במה חלוקים (רבי יוסי וחכמים)? <strong>בגופו של קרבן –</strong> בדבר שהוא עצמו קרב קורבן, כגון העומר ושתי הלחם, שלדעת חכמים, אין קורבן יחיד משתנה לקורבן ציבור, ולדעת רבי יוסי, קורבן יחיד משתנה לקורבן ציבור<strong>, אבל במכשירי קרבן –</strong> בדבר המסייע ונחוץ להקרבת קורבן, כגון עצים למערכה, <strong>- כל עמא מודיי –</strong> כל העם (כל החכמים (רבי יוסי וחכמים) שנחלקו) מודים (מסכימים), <strong>שהוא משתנה מן קרבן יחיד לקרבן ציבור –</strong> אם ימסור היחיד דבר זה לציבור, יצאו בו הציבור ידי חובתם, לפי שקורבן יחיד זה משתנה לקורבן ציבור<strong>.</strong><br><br><small>לפי רבי אחא, אף במכשירי קורבן חכמים חולקים, שחוששים שמא לא ימסור היחיד יפה יפה לציבור. רבנו משולם (בירושלמי שקלים) אומר, שלפי רבי אחא, חכמים מודים, שבשעה שעלו ישראל מן הגולה ולא מצאו עצים בלשכה, התנדבו עצים משל עצמם ומסרום לציבור וקרבו מהם קורבנות ציבור, שמפני שהיתה זו שעת הדחק, מסרו את העצים יפה יפה לציבור, אבל לאחר מכן לא התנדבו עצים משל עצמם.</small><br>
מביאים ענין דומה: <strong>תני</strong> – שנוי (שנו ברייתא בתוספתא יומא א,כג)<strong>: אשה שעשת</strong> (שעשתה) <strong>כתונת לִבְנָהּ</strong> – הכוהן, שישמש בה במקדש לעבודה, <strong>צריכה למסור לציבור</strong> – צריכה לתת את הכתונת במתנה גמורה לשם כל הציבור, שבגדי הכוהנים שהם משמשים בהם במקדש באים משל ציבור (מתרומת הלשכה), ואם מסרה אותה לציבור, משמש בה בנה הכוהן<strong>.</strong>
ואומרים: <strong>אמר רבי אחא: דרבי יוסי היא</strong> – של רבי יוסי היא (הברייתא כדעתו של רבי יוסי במשנה בשקלים היא)<strong>, דרבי יוסי אמר: אף הרוצה מתנדב שומר חנם</strong> – רבי יוסי סובר, שיחיד שהביא קורבן ומסרו לציבור, הציבור יוצאים בו ידי חובתם, ולכן הברייתא, שנאמר בה, שהאישה צריכה למסור את הכתונת לציבור, כדעת רבי יוסי היא, שלדעת חכמים, אף אם תמסור את הכתונת לציבור, לא ישמש בה כוהן גדול<strong>.</strong>
אמר <strong>רבי יסא</strong> (רבי יוסי) <strong>בשם רבי אילא: דברי הכל היא</strong> – הברייתא כדעתם של הכל (רבי יוסי וחכמים במשנה בשקלים) היא, שגם לדעת חכמים, אם תמסור את הכתונת לציבור, ישמש בה כוהן גדול<strong>. מה פליגין?</strong> – במה חלוקים (רבי יוסי וחכמים)? <strong>בגופו של קרבן, אבל במכשירי קרבן</strong> – כגון בגדי הכוהנים, <strong>- כל עמא מודיי</strong> – כל העם (כל החכמים (רבי יוסי וחכמים) שנחלקו) מודים (מסכימים), <strong>שהוא משתנה מקרבן יחיד לקרבן ציבור.</strong><br>• • •<br>רבי יוסי בשם רבי אילא אמר, שהברייתא לעיל בענין זמן עצי הכוהנים והעם דברי הכל היא.
ואומרים: <strong>מתניתא פליגא על רבי יוסי</strong> – הברייתא (להלן) חלוקה על רבי יוסי (האמורא), שיש להוכיח ממנה שלא כדבריו, ששנו<strong>: אותן הימים</strong> – הימים הקבועים לכמה משפחות להבאת עצים, שנמנו במשנתנו, <strong>נוהגין בהן</strong> (המילה 'בהן' יתרה, ואינה במקבילות) – לענין איסור הספד ותענית בהם, <strong>בשעת קרבן</strong> – בזמן שבית המקדש קיים ומקריבים קורבנות, <strong>ושלא בשעת קרבן</strong> – וגם בזמן שאין בית המקדש קיים ואין מקריבים קורבנות<strong>. רבי יוסה</strong> (התנא) <strong>אומר: אינן נוהגין אלא בשעת קרבן</strong> – בזמן שבית המקדש קיים. לפי חכמים (תנא קמא בברייתא זו), בני המשפחות שנמנו במשנתנו לא הביאו בימים הללו בכל שנה ושנה עצים משלהם (אלא משל ציבור לזכר בלבד), אלא חגגו את הימים הללו כימי זיכרון לנדבתם ולהקרבתם את קורבן העצים בראשית ימי הבית השני, משום שאין מקבלים עצים למערכה מיחיד, אף על פי שהם מכשירי קורבן, ולכן הימים הללו נוהגים אפילו משחרב הבית, שהרי אף בזמן הבית לא חגגו אותם אלא כימי זיכרון בלבד. אבל לפי רבי יוסי, הסובר שיחיד מתנדב קורבן ציבור, בני המשפחות שנמנו במשנתנו הביאו בימים הללו בכל שנה ושנה עצים משלהם, ומי שמביא עצים יום זה יום טוב הוא לו, כדין כל המקריב קורבן שנוהג יום טוב בו ביום, ולכן משחרב הבית אין הימים הללו נוהגים, שהרי אינם יכולים להביא עצים (כך פירש רבנו משולם בירושלמי שקלים). מכאן שהברייתא לעיל בענין זמן עצי הכוהנים והעם, שנאמר בה, שהתנו שבני זתוא יביאו בזמן הזה בכל שנה ושנה עצים משלהם, כרבי יוסי היא ולא כחכמים, וזה כדברי רבי אחא (שאמר, שהברייתא רבי יוסי היא), ולא כדברי רבי יוסי (האמורא) בשם רבי אילא (שאמר, שהברייתא דברי הכל היא)<strong>.</strong><br>
<strong>ועוד מן הדא</strong> – ועוד (יש להוכיח שלא כדברי רבי יוסי האמורא) מן זו (הברייתא להלן)<strong>, דתני</strong> – ששנוי (שנו ברייתא)<strong>: אמר רבי לעזר בירבי יוסי</strong> (צריך לומר: בירבי <strong>צדוק</strong> (הראשון, תנא בדור השני), כמו במקבילות)<strong>: אנו היינו מבני סנאה בן בנימ</strong>י<strong>ן</strong> – אחת מהמשפחות שנמנו במשנתנו, שקורבן עצים שלהם הוא בעשרה באב<strong>, וחל</strong> – פעם אחת לאחר שחרב הבית, <strong>תשעה באב להיות בשבת, ודחינו</strong> (נראה שצריך לומר: ודחו) <strong>אותו למוצאי שבת</strong> – סנהדרין דחו את התענית של תשעה באב ליום ראשון, שהוא עשרה באב, ולא התענו בשבת, שאין התענית דוחה את השבת (משנה מגילה א,ג)<strong>, והיו</strong> (צריך לומר: <strong>והיינו</strong>, כמו במקבילות) <strong>מתענין ולא משלימין</strong> – בני משפחה זו התענו ביום זה, אבל לא השלימו את התענית עד הערב, אלא אכלו ושתו ושמחו, מפני שיום זה יום טוב שלהם היה, שאותם הימים שנמנו במשנתנו נוהגים אף אחר החורבן, כדעת חכמים לעיל, ואין להתענות בהם. הרי שרבי אלעזר בירבי צדוק סובר כחכמים לעיל, שימים אלה נוהגים בין בזמן הבית ובין שלא בזמן הבית, מפני שאף בזמן הבית לא היו אלא ימי זיכרון בלבד. מכאן שהברייתא לעיל בענין זמן עצי הכוהנים והעם, שנאמר בה, שהתנו שבני זתוא יביאו בזמן הזה בכל שנה ושנה עצים משלהם, לא כרבי אליעזר בירבי צדוק היא, וזה שלא כדברי רבי יוסי (האמורא) בשם רבי אילא (שאמר, שהברייתא דברי הכל היא)<strong>.</strong><br><br><small>עד כאן המקבילה בירושלמי שקלים ומגילה.<br><br>ב<strong>תוספתא תעניות</strong> ג,ו שנו: אותם ימים (זמנים של קורבן עצים) אסורים בהספד ובתענית, בין משחרב הבית ובין עד שלא חרב הבית. רבי יוסה אומר: משחרב הבית מותרים, מפני שאבל הוא להם. אמר רבי לעזר בירבי צדוק: אני הייתי מבני סנאה בן בנימין, וחל תשעה באב להיות בשבת, ודחינוהו לאחר שבת, והיינו מתענים ולא משלימים.<br><br>ברייתא זו שבתוספתא הובאה בירושלמי כאן.</small> <small>דברי רבי אלעזר בירבי צדוק הובאו כראיה לדברי תנא קמא, שאותם הימים נוהגים גם לאחר שחרב הבית.<br><br>לפי הגמרא כאן, תנא קמא, החלוק על רבי יוסי במשנה מסכת שקלים, ותנא קמא, החלוק על רבי יוסי בתוספתא מסכת תעניות, בשיטה אחת הם. לפי מסקנת הגמרא, הלכה ה בתוספתא היא כרבי יוסי בהלכה ו בתוספתא, ולא דברי הכל (גם תנא קמא ורבי אלעזר בירבי צדוק) היא.<br><br>לפי תנא קמא, החלוק על רבי יוסי בתוספתא מסכת תעניות, הימים של קורבן עצים היו כמו הימים הטובים הכתובים במגילת תענית, שהיו ימי זיכרון למאורעות חד פעמיים שאירעו. ואילו לפי רבי יוסי, הימים של קורבן עצים לא היו כמו הימים הטובים הכתובים במגילת תענית, משום שלפי רבי יוסי, הימים של קורבן עצים לא היו ימי זיכרון. לפי תנא קמא, הימים הטובים הכתובים במגילת תענית נוהגים גם לאחר שחרב הבית. ואף לפי רבי יוסי, רק הימים של קורבן עצים אינם נוהגים לאחר שחרב הבית מהטעם שנתבאר לעיל, אבל הימים הטובים הכתובים במגילת תענית נוהגים גם לאחר שחרב הבית. כך לפי הירושלמי.<br>אבל בבבלי ראש השנה יט,ב הביאו ברייתא דומה לברייתא שבתוספתא בענין הימים הטובים הכתובים במגילת תענית, שנחלקו בה רבי מאיר ורבי יוסי, ולפי רבי מאיר, הימים הטובים הכתובים במגילת תענית נוהגים גם לאחר שחרב הבית, שלא בטלה מגילת תענית, ולפי רבי יוסי, הימים הטובים הכתובים במגילת תענית אינם נוהגים לאחר שחרב הבית, שבטלה מגילת תענית ("תוספתא כפשוטה").<br><br>רבי אלעזר בירבי צדוק הראשון רגיל לספר פרטים ממאורעותיו וממה שראה בירושלים לפני החורבן ואחריו, וכן הוא מוסר על כמה ממנהגיהם של אנשי ירושלים.</small><br>• • •<br><small>ב<strong>גמרא למגילת תענית</strong> פרק ה נאמר: ומה הוא זמן אעי כהניא? - זהו שאתה אומר: בחמישה עשר בו בני זתוא בן יהודה, ועימהם כוהנים ולויים וישראלים וגרים ועבדים ונתינים וממזרים, וכל מי שטעה בשבטו, ובני גונבי עלי ובני קוצעי קציעות ובני סלמי הנטופתי.</small>
(ג)  במשנה ובמגילת תענית נזכרו בני גונבי עלי ובני קוצעי קציעות.
מביאים ברייתא בתוספתא תעניות ג,ז: <strong>מהו בני גונבי עלי ובני קוצעי קציעות</strong> – שנזכרו במשנה ובמגילת תענית<strong>? - אלא בשעה שהושיב ירבעם בן נבט</strong> (מלך ישראל) <strong>פרסדאות</strong> (משמרות חיילים) <strong>על הדרכים</strong> – ההולכות לירושלים<strong>, לא היו מניחין את ישראל לעלות לירושל</strong>י<strong>ם</strong> – שאסר ירבעם על העלייה, כמו שנאמר: "ויאמר אליהם רב לכם מעלות ירושלים" (מלכים א יב,כח), והושיב משמרות למנוע את העם מהעלייה, ולא היה אדם מעשרת השבטים יכול לעלות לירושלים<strong>. כל מי שהיה כשר וירא חט</strong> (חטא) <strong>באותו הדור, היה מביא את בכוריו</strong> – הפרות שהבשילו ראשונה, ומצוה להביאם לבית המקדש וליתנם לכוהנים, <strong>ונותנן לתוך הסל, ומחפה אותן קציעות</strong> – כיסה את הפרות מלמעלה בתאנים יבשות להסתיר אותם<strong>, ונוטל את העלי</strong> (עץ שכותשים בו במכתשת)<strong>, ונותן את הסל על כתיפו, ונוטל את העלי בידו</strong> – ועולה לירושלים<strong>. וכיון שהיה מגיע באותו</strong> (צריך לומר: לאותו) <strong>המשמר, היו</strong> (צריך לומר: היה (המשמר)) <strong>אומר לו: לאיכן</strong> (להיכן) <strong>אתה הולך?</strong> לירושלים אתה עולה? <strong>והוא אומר לו</strong> (למשמר)<strong>: איני הולך אלא לעשות מעט קציעות הללו כפות</strong> (גוש) <strong>אחת של דבילה</strong> (כיכר עגול של תאנים כתושות ודבוקות ביחד) במכתשת הזו שלפני (הנמצאת במקום הסמוך) <strong>בעלי הזה שבידי. וכיון שהיה עובר את אותו המשמר, היה מעטרן</strong> (את הביכורים) – הניח את הפרות היפים והמשובחים למעלה לשם עיטור ונוי, <strong>ומעלה אותן לירושל</strong>י<strong>ם</strong> – ועל שם מעשיהם נקראו "בני גונבי עלי ובני קוצעי קציעות", שהיו גונבים את דעתם של השומרים על ידי העלי והקציעות<strong>.</strong><br><br><small>ב<strong>תוספתא תעניות</strong> ג,ז שנו: מהו בני גונבי עלי ובני קוצעי קציעות? - שבשעה שהושיבו מלכי יוון פרסדיאות על הדרכים שלא לעלות לירושלם, כדרך שהושיב ירבעם בן נבט, כל מי שהיה כשר וירא חטא באותו הדור מה היה עושה? היה מביא את בכוריו ונותנם לתוך הסל, ומחפה אותם קציעות, ונוטל את הסל ואת העלי על כתפו. וכיון שהגיע לאותו המשמר, היו אומרים לו: להיכן אתה הולך? אומר להם: לעשות קציעות הללו שני כפים (גושים) של דבלה במכתש (במכתשת) הלז בעלי הזה שעל כתפי. וכיון שעבר את אותו המשמר, היה מעטרם ומעלם לירושלם.<br><br>הברייתא שבתוספתא הובאה גם בבבלי תענית כח,א, אלא שגרסו שם: פעם אחת גזרה מלכות הרשעה (מלכות רומי) שמד על ישראל שלא יביאו ביכורים לירושלים וכו'.<br><br>לפי הגרסה בירושלמי, בני גונבי עלי ובני קוצעי קציעות היו בבית ראשון (בימי ירבעם), ובניהם שהיו בבית שני התנדבו להביא עצים, כשעלו ישראל מהגולה ולא מצאו עצים. אבל לפי התוספתא ומגילת תענית, בני גונבי עלי ובני קוצעי קציעות היו בבית שני (בימי מלכי יוון), וכן לפי הגרסה הבבלי, הם היו בבית שני (בימי מלכות רומי), ואבותיהם התנדבו להביא עצים, כשעלו ישראל מהגולה ולא מצאו עצים.<br><br>אפשר שבנוסח הברייתא שבירושלמי חסר מן "שהושיבו מלכי יוון..." עד "שהושיב ירבעם", כמו שהוא בתוספתא, ונשמט על ידי דמיון המילים.</small><br>• • •<br>במגילת תענית נזכרו גם בני סלמי הנטופתי.
מביאים ברייתא בתוספתא תעניות ג,ח: <strong>מהו אומר</strong> (צריך לומר: מהו) <strong>בני סלמיי הנתיצתי</strong> (צריך לומר: <strong>הנטופתי</strong>) – שנזכרו במגילת תענית<strong>? - אלא</strong> (בשעה שהושיב ירבעם בן נבט פרסדאות על הדרכים, לא היו מניחים את ישראל לעלות לירושלים, ולא היה אדם מעשרת השבטים יכול לעלות לירושלים.) <strong>כל מי שהיה</strong> (כשר וירא חטא באותו הדור, והיה) <strong>מתנדב עצים וגיזרים</strong> (גזרי עצים) <strong>למערכה</strong> (של עצים הבוערים על המזבח) – עצים למזבח, והם עצים שקרבים כקורבן יחיד, וגזרים למערכה, והם נמסרים לציבור (ירושלמי פסחים ד,א ובמקבילות ובגמרא של מגילת תענית פרק ה)<strong>, היה מביא עצים</strong> וגזרים<strong>, ועושה אותן</strong> (את גזרי העצים) <strong>כמין שלבין</strong> (מדרגות בסולם, חווקים)<strong>, ועושה אותן</strong> (את העצים) <strong>כמין סולם, ונותנן</strong> (מניח אותם) <strong>על כתיפיו</strong> – ועולה לירושלים<strong>. וכיון שהיה מגיע לאותו המשמר, היה</strong> (המשמר) <strong>אומר לו: לאיכן</strong> (להיכן) <strong>אתה הולך?</strong> לירושלים אתה עולה? <strong>והוא אומר לו</strong> (למשמר)<strong>: איני הולך אלא להביא שני גוזלות</strong> (יונים רכות) <strong>הללו מן השובך</strong> (קן יונים) ה<strong>זה שלפני</strong> (הנמצא במקום הסמוך) <strong>בסולם הזה שעל כתיפי</strong> – שעולים אל השובך בסולם<strong>. וכיון שהיה עובר את אותו המשמר, היה מפרקן</strong> (את השלבים ואת הסולם) – להיות עצים למערכה, <strong>ומעלה אותן לירושל</strong>י<strong>ם</strong> – ועל שם מעשיהם נקראו "בני סלמיי", שהיו גונבים את דעתם של השומרים על ידי הסולם<strong>. על ידי שנתנו את נפשם למצות</strong> – לפי שבני גונבי עלי ובני קוצעי קציעות ובני סלמיי מסרו את נפשם על קיום המצוות<strong>, זכו לקנות שם טוב</strong> (פרסום לשבח) <strong>בעולם</strong> (אולי צריך לומר: לעולם)<strong>, ועליהם הוא</strong> (הכתוב) <strong>אומר: "זכר צדיק לברכה"</strong> (משלי י,ז) – שעל ידי מעשיהם הם נזכרים לשבח ולברכה לדורות<strong>.</strong><br><br><small>ב<strong>תוספתא תעניות</strong> ג,ח שנו: מהו אומר בני סלמאי הנטופתי? - שבשעה שהושיבו מלכי יוון פרסדיאות על הדרכים שלא לעלות לירושלם, כדרך שהושיב ירבעם בן נבט, כל מי שהיה כשר וירא חטא באותו הדור מה היה עושה? היה מביא שני גזרי עצים, ועושה אותם כמין סולם, ומניחו על כתיפו. כיון שהגיע לאותו משמר, היו אומרים לו: לאן אתה הולך? אומר להם: ליטול שני גוזלות מן השובך הלז שלפני בסולם הזה שעל כתפי. וכיון שעבר את אותו המשמר, היה מפרקם ומעלם לירושלם. לפי שמסרו עצמם על התורה ועל המצוות, לפיכך נמצא להם שם טוב וזכר טוב בעולם, ועליהם הוא אומר: "זכר צדיק לברכה" (משלי י,ז), ועל ירבעם בן נבט וחבריו הוא אומר: "ושם רשעים ירקב" (שם).<br><br>וב<strong>גמרא למגילת תענית</strong> פרק ה נאמר: ...ולפי שמסרו עצמם על המצוות, לכך נכתב להם שם טוב במגילה הזאת וזכר טוב לדורות, ועליהם ועל כיוצא בהם נאמר: "זכר צדיק לברכה"...<br><br>הברייתא שבתוספתא הובאה גם בבבלי תענית כח,א, אלא שגרסו שם: פעם אחת גזרה מלכות הרשעה (מלכות רומי) שמד על ישראל שלא יביאו עצים למערכה וכו'.<br><br>לפי הירושלמי, נראה שבני סלמאי היו בבית ראשון (בימי ירבעם), כמו בני גונבי עלי ובני קוצעי קציעות. אבל לפי התוספתא ומגילת תענית, בני סלמאי היו בבית שני (בימי מלכי יוון), וכן לפי הבבלי, הם היו בבית שני (בימי מלכות רומי).<br><br>בנוסח הברייתא שבירושלמי חסר בראשה של הברייתא מן "בשעה שהושיב" עד "כל מי שהיה". ונראה שהשמיטו מן הברייתא, משום שסמכו על הברייתא הקודמת.<br><br>ב<strong>דברי הימים א</strong> ב,נד (ייחוסי בני כלב) נאמר: "בני שֹלמא בית לחם ונטופתי...". ובתרגום שם נאמר: בניו של שֹלמא שמן בית לחם, צדיקים ששמם טוב כנטופה (נטף - שרף ריחני), שביטלו (בניו של שֹלמא את) השומרים שהושיב ירבעם בדרכים שלא יעלו ביכורים לירושלים, והיו בניו של שֹלמא מעטרים פרות ביכורים בסלים ומוליכים בצנעה לירושלים, ומבקעים עצים ועושים סולמות ומעלים לירושלים לסדר את המערכה לקורבנות.<br><br>וב<strong>רות</strong> ד,כ (שלשלת היחס של דויד) נאמר: "ונחשון הוליד את שֹלמה". ובתרגום שם נאמר: שֹלמה הצדיק הוא שֹלמה מן בית לחם ונטופה, שביטלו בניו את השומרים שהושיב ירבעם הרשע על הדרכים, והיו מעשי האב והבנים יפים כנטופה.<br><br>לפי התרגום, סלמאי הוא שֹלמא (שֹלמה). בברייתא שבתוספתא דרשו את השם 'סלמאי', ובתרגום דרש גם את השם 'נטופתי'.<br>לפי התרגום, המייחס להם גם הבאת ביכורים וגם הבאת עצים, בני גונבי עלי ובני קוצעי קציעות הם הם (הם עצמם) בני סלמאי הנטופתי, ונקראו בכמה שמות על פי המעשים שעשו. לפי התרגום, הם היו בבית ראשון (בימי ירבעם).<br><br>אנשי בית לחם ונטופה נמנו בעזרא ב,כא-כב ובנחמיה ז,כו עם המשפחות שנזכרות במשנה בענין הבאת עצים.</small>
##### הלכה ה
(א)  <big><strong>משנה</strong></big><br><small>המשנה באה ללמד על הפורענויות שאירעו בשבעה עשר בתמוז ובתשעה באב.</small><br>
<strong>חמשה דברים אירעו את אבותינו בשבעה עשר בתמוז וחמשה</strong> דברים <strong>בתשעה באב. בשבעה עשר בתמוז נשתברו הלוחות</strong> – על ידי משה, מחמת חטא העגל<strong>, ובטל התמיד</strong> – בימי המצור על ירושלים בטל קורבן התמיד, לפי שלא היו להם כבשים להקריב<strong>, והובקעה העיר</strong> – נפרצה חומת ירושלים על ידי הצרים עליה<strong>, ושרף אפוסטומוס את התורה, והעמיד צלם</strong> (פסל של עבודה זרה) <strong>בהיכל. בתשעה באב נגזר על אבותינו שלא יכנסו לארץ</strong> – מחמת חטא המרגלים<strong>, וחרב הבית</strong> (בית המקדש) <strong>בראשונה ובשנייה, ונלכדה</strong> (נתפסה, נכבשה) <strong>ביתתר</strong> (ביתר, עיר דרומית מערבית לירושלים) – בימי מלחמת בר כוכבא, שעמד בראש המרד ברומאים<strong>, ונחרשה העיר</strong> – ירושלים, שחרשו אותה הרומאים לאחר דיכוי מרד בר כוכבא<strong>.</strong><br><br><small>בירושלמי נזכרת 'ביתר' בכתיב: ביתתר (בית תר).</small><br>• • •
(ב)  <big><strong>תלמוד</strong></big><br>במשנה שנינו, שבשבעה עשר בתמוז נשתברו הלוחות. מניין שאירע הדבר ביום הזה? -
ואומרים: <strong>כתיב</strong> – כתוב (בענין עלייתו של משה להר למשך ארבעים יום)<strong>: "וישכן כבוד ה' על הר סיני ויכסהו הענן ששת ימים"</strong> – ששת הימים היו מראש חודש סיון עד שישה בסיון, שבו ניתנו עשרת הדיברות, <strong>"ויקרא</strong> (ה') <strong>אל משה ביום השביעי"</strong> (שמות כד,טז)<strong>, "ויעל</strong> אל ההר ויהי <strong>משה</strong> בהר ארבעים יום וארבעים לילה<strong>"</strong> (שמות כד,יח) <strong>-</strong> יום <strong>שביעי שהוא לאחר</strong> עשרת <strong>הדיברות ותחילה לארבעים</strong> יום – היום השביעי, שבו עלה משה להר לקבל את הלוחות, היה שבעה בסיון, לאחר שניתנו עשרת הדיברות, ובו התחילו ארבעים היום שהיה משה בהר<strong>. אמר להן משה</strong> (לישראל)<strong>: ארבעין יומין אנא מיעבד בטורא</strong> – ארבעים ימים אני עושה (שוהה) בהר. משה היה בהר משבעה בסיון עד שבעה עשר בתמוז, שהם ארבעים יום, ולא אמר להם משה, באיזו שעה ביום הוא יורד<strong>.</strong>
<strong>כיון שהגיע יום ארבעים</strong> – תחילת היום של שבעה עשר בתמוז, <strong>ולא בא</strong> (משה), המתין העם למשה ביום הארבעים עד חצות היום<strong>, מיד: "וירא העם כי בושש</strong> (איחר) <strong>משה לרדת מן ההר"</strong> (שמות לב,א)<strong>, וכיון שהגיע שש שעות</strong> – חצות היום של שבעה עשר בתמוז, <strong>ולא בא</strong> (משה), לא רצה העם להמתין עוד<strong>, מיד: "ויקהל העם על אהרן ויאמרו אליו קום עשה לנו אלהים אשר ילכו לפנינו" וגו'</strong> (שם) – ואהרן עשה עגל, והעם חטא בו<strong>, "וידבר ה' אל משה לך רד כי שחת עמך" וגו'</strong> (שמות לב,ז) – ומשה ירד מן ההר, והלוחות בידו<strong>.</strong><br><br><small>ב<strong>בבלי תענית</strong> כח,ב אמרו: חמישה דברים אירעו את אבותינו בשבעה עשר בתמוז וכו'. נשתברו הלוחות מנלן? - דתניא: בשישה בחודש ניתנו עשרת הדיברות לישראל, רבי יוסי אומר: בשבעה בו. מאן דאמר: בשישה - בששה ניתנו, ובשבעה עלה (משה), מאן דאמר בשבעה - בשבעה ניתנו, ובשבעה עלה (משה). וכתיב: "ויהי משה בהר ארבעים יום וארבעים לילה" (שמות כד,יח), וכתיב: "ויהי כאשר קרב אל המחנה וירא את העגל וישלך מידיו את הלוחות וישבר אותם תחת ההר" (שמות לב,יט).<br><br><strong>"ששת ימים", "ביום השביעי"</strong><br>ב<strong>מכילתא דרבי שמעון בר יוחאי</strong> (שמות יט,ט) נאמר: רבי יוסי הגלילי אומר: "ויכסהו הענן ששת ימים" - זה היה אחר הדיברות, והוא תחילת ארבעים יום. רבי עקיבה אומר: "ויכסהו הענן ששת ימים" - מראש חודש (זה היה קודם הדיברות, וששת ימים הללו הם מראש חודש עד שישה בחודש, שבו ניתנו הדיברות), "ויקרא אל משה ביום השביעי" - זה היה אחר הדיברות (והיום השביעי הוא שבעה בחודש), והוא תחילת ארבעים יום.<br><br>הירושלמי כאן הביא את דעת רבי עקיבא, שסבור, שבשישה בחודש ניתנו הדיברות, והיום השביעי היה אחר הדיברות.<br><br>אבל ב<strong>בבלי יומא</strong> ד,ב אמרו: במאי קא מיפלגי רבי יוסי הגלילי ורבי עקיבא? - בפלוגתא דהני תנאי. דתניא: בשישה בחודש ניתנה תורה (עשרת הדיברות) לישראל, רבי יוסי אומר: בשבעה בו. רבי יוסי הגלילי סבר לה כתנא קמא, דאמר: בשישה בחודש ניתנה תורה, הלכך, זה היה אחר עשרת הדיברות (ששת ימים הללו היו משבעה בחודש עד שנים עשר בו, והיום השביעי היה שלושה עשר בו)... ורבי עקיבא סבר לה כרבי יוסי, דאמר: בשבעה בחודש ניתנה תורה (ששת ימים הללו היו מראש חודש עד שישה בחודש, והיום השביעי היה שבעה בו)...<br><br><strong>"בושש משה"</strong><br>ב<strong>שמות רבה</strong> מא,ז נאמר: "וירא העם כי בושש משה", מהו "בושש"? - באו שש שעות ולא ירד משה (דרש נוטריקון: 'בושש' - באו שש), לפי שהתנה משה עימהם ואמר להם: לאחר ארבעים יום אני מביא לכם את התורה. כיון שבאו שש שעות ולא ירד משה, מיד: "וייקהל העם על אהרן".</small><br>• • •<br><strong>"וישמע יהושע את קול העם ברעה ויאמר אל משה קול מלחמה במחנה"</strong> (שמות לב,יז) – יהושע המתין למשה מחוץ למחנה עד שירד משה מן ההר, ובדרכם למחנה שמע יהושע את קול התרועות של העם המצחקים, וחשש שקולות התרועה העולים מהמחנה הם קולות תרועת מלחמה <strong>- אמר משה</strong> (על יהושע בתמיהה)<strong>: אדם שהוא עתיד להנהיג שררה</strong> (לשלוט, למשול) <strong>על ששים ריבוא</strong> בני אדם (מספר בני ישראל במדבר)<strong>, אינו יודע להבחין</strong> (להבדיל) <strong>בין קול לקול?!</strong> – שאדם כמוהו ראוי שיהיה לו כשרון להבחין בין קולות ולדעת שאין הם קולות מלחמה.
<strong>"ויאמר</strong> (משה) <strong>אין קול ענות גבורה ואין קול ענות חלושה"</strong> – איני שומע קול של צהלת גבורה של המנצחים במלחמה, ואף איני שומע קול של זעקת חולשה של הנופלים במלחמה, ועל כן אין הקול הזה סימן למלחמה במחנה, אלא <strong>"קול ענות אנכי שומע"</strong> (שמות לב,יח) <strong>- אמר רבי יסא</strong> (רבי אסי, אמורא ארץ ישראלי בדור השלישי)<strong>:</strong> יש לפרש את דברי משה כך: <strong>קול קילוס</strong> (שבח) ל<strong>עבודה זרה אנכי שומע</strong> – שעובדי העגל שרו וערכו מחולות וריקודים סביבו. המילה 'ענות' פירושה: הרמת קול בשירה וניגון. אפשר שכולם ענו כאחת, ואפשר שאחד קרא וכולם ענו אחריו<strong>.</strong> אמר <strong>רבי יודן</strong> (אמורא ארץ ישראלי בדור השלישי-הרביעי) <strong>בשם רבי יסא:</strong> יש לדרוש את דברי משה כך: <strong>אין כל דור ודור שאין בו אונקי אחת</strong> (אונקיא - משקל מועט, כל שהוא) <strong>מחטיו</strong> (מחטאו) <strong>של עגל</strong> – בכל דור ודור, כשיבקש ה' לענוש את עם ישראל על חטאיהם, יביא עליהם עונש גם על מעט מהחטא של העגל, שבכל דור ודור נפרע מעט מאותו חטא. המילה 'ענות' נדרשת מלשון 'עינוניתא', שהיא מידה קטנה (אונקיא), ולפי זה: "קול ענות אנוכי שומע" - קול (צעקת הענושים) על מידה קטנה (מחטא העגל) אנוכי שומע. גם אפשר שהמילה 'ענות' רומזת ללשון 'עינוי' (ייסורים), ששמע משה את קול המעונים בייסורים על חטא העגל<strong>.</strong><br><br><small>ב<strong>קהלת רבה</strong> ט,יא נאמר: "קול ענות אנוכי שומע" - אמר רבי אסי: קול קילוס של עבודה זרה אנוכי שומע. רבי יודן בשם רבי אסי אמר: אין לך כל דור ודור שלא נטל אונקי אחת של עגל.<br>וב<strong>איכה רבה</strong> א,כח נאמר: "קול ענות אנוכי שומע" - אמר רבי אחא (אמורא ארץ ישראלי בדור השלישי): קול קילוס עבודה זרה אנוכי שומע. רבי יהודה בשם רבי יוסי אומר: אין לך דור ודור שאינו נוטל מחטאו של עגל.<br><br>ב<strong>בבלי סנהדרין</strong> קב,א אמרו: אמר רבי יצחק: אין לך כל פורענות ופורענות שבאה לעולם שאין בה אחד מעשרים וארבעה בהכרע ליטרא (רש"י: לאו דווקא, אלא דבר מועט מאוד כמה שכף המשקל נוטה לצד זה יותר מצד זה) של עגל הראשון, שנאמר: "וביום פוקדי ופקדתי עליהם חטאתם" (שמות לב,לד).<br><br>ליטרא היא מנה, שהוא משקל עשרים וחמישה סלעים. הכרע הוא אחד ממאה בלח, ואחד ממאתיים או אחד מארבע מאות ביבש (בבלי בבא בתרא פח,ב). נמצא שהכרע ליטרא הוא משקל דינר בלח, ומשקל חצי דינר או רבע דינר ביבש. לפי זה, אחד מעשרים וארבעה בהכרע ליטרא הוא משקל איסר, או משקל חצי איסר, או משקל רבע איסר (שתי פרוטות).<br>אונקיא היא משקל שני סלעים. הרי שמידת הפורענות מחטא העגל לפי הירושלמי גדולה פי כמה ממידתה לפי הבבלי.<br><br><strong>"ענות" - אונקי אחת</strong><br>ב<strong>בראשית רבה</strong> כט,א נאמר: "ונח מצא חן בעיני ה'" - כתיב: "יימלט אי נקי ונמלט בבור כפיך" (איוב כב), אמר רבי חנינא: אינוניתא (מידה קטנה), אונקיא אחת היתה ביד נח, אם כן למה נמלט? אלא בבור כפיך.<br><br>רבי חנינא דרש את המילה 'חן' מלשון 'אינוניתא' בחילוף אותיות ח ו-א, ודרש את המילים 'אי נקי' מלשון 'אונקיא', שלא היה נח ראוי להינצל מהמבול, כי היתה לו מידה קטנה של זכות בלבד, ולא הציל ה' את נח אלא בגלל נקיות כפיו של ה' בדין, שריחם עליו.<br>בבבלי חולין מז,א נזכרת המילה 'עינוניתא', ופירש רש"י: עינוניתא - כמו: אינוניתא, אונה קטנה.</small><br>• • •<br><strong>"ויהי כאשר קרב</strong> (משה) <strong>אל המחנה וירא את העגל ומחולות</strong> ויחר אף משה וישלך מידיו את הלוחות וישבר אותם תחת ההר<strong>"</strong> (שמות לב,יט), אבל קודם לכן לא שיבר את הלוחות, <strong>-</strong> אמר <strong>רבי חלקיה</strong> (אמורא ארץ ישראלי בדור הרביעי) <strong>בשם רבי אחא</strong> (אמורא ארץ ישראלי בדור השלישי)<strong>: מיכן</strong> – יש ללמוד מכאן, <strong>שלא יהא אדם דן עומדות</strong> (<strong>א</strong>ומדות (המגיה תיקן 'א' במקום 'ע', ובמקורות מצוי "עמד" במקום "אמד")) – שלא ידון אדם על פי אומדן והשערה, שהרי לא שיבר משה את הלוחות כששמע קול קילוס לעבודה זרה ושיער שעבד העם לעבודה זרה, אלא שיברם כשקרב למחנה וראה בעיניו את העגל ואת המחולות הנערכים לפניו<strong>.</strong><br>
ומדוע שיבר משה את הלוחות? - מביאים שתי דעות:
<strong>דרש משה מקל וחומר</strong> (למד בדרך של קל וחומר (הסקת מסקנה מהדבר הקל על החמור ממנו))<strong>, מה אם</strong> ה<strong>פסח שהיא</strong> (שהוא) <strong>מצוה יחידית</strong> (אחת מכל המצוות)<strong>, נאמר בו: "כל ערל לא יאכל בו"</strong> (שמות יב,מח) (צריך לומר כמו ב"שרידי הירושלמי": "כל בן נכר לא יאכל בו" (שמות יב,מג)) – שאין לתת מבשר קורבן פסח לישראל מומר שעובד עבודה זרה<strong>, התורה שכל המצוות כלולות בה, על אחת כמה וכמה</strong> – בוודאי ובוודאי שאין לתת את התורה (הלוחות) לישראל שעובדים עבודה זרה, ולכן שיבר משה את הלוחות מדעתו. הרי דעה אחת<strong>.</strong><br>
<strong>"ויחר אף משה וישלך מידיו את הלוחות וישבר אותם תחת ההר"</strong> (שמות לב,יט) <strong>– תני</strong> – שנה (ברייתא) <strong>רבי ישמעאל: הקב"ה אמר לו</strong> (למשה) <strong>שישברם</strong> – ה' ציוה את משה ואמר לו לשבר את הלוחות, ולא שיברם משה מדעתו (כפי שמשתמע מהכתוב הזה)<strong>,</strong> ומניין למדים זאת? - <strong>שנאמר</strong> (בענין הלוחות השניים אמר ה' למשה)<strong>: "ואכתב על הלוחות את הדברים אשר היו על הלוחות הראשונים אשר שיברת"</strong> (דברים י,ב) <strong>- אמר לו</strong> (הקב"ה למשה)<strong>: יפה עשית ששיברת</strong> – המילים "אשר שיברת" מיותרות, ובאו ללמד, ששיבח הקב"ה את משה על שעשה את ציוויו ושיבר את הלוחות, אף על פי שהיה קשה בעיניו של משה לשבר את הלוחות (המילה "אשר" נדרשת במשמע המילה הארמית 'אישר' (מהשורש שרר), שהיא צורה מקוצרת של הביטוי 'אישר חילך' - יישר כוחך. המילה "אשר" נדרשת כך, משום שהיא מיותרת, שהרי לא דרשו כך אלא כאן). הרי דעה שנייה<strong>.</strong><br><br><small><strong>"וירא את העגל"</strong><br>ב<strong>שמות רבה</strong> מו,א נאמר: בשעה שאמר לו הקב"ה: "לך רד כי שחת עמך", היה תופס בלוחות ולא היה מאמין שחטאו ישראל, אמר: אם איני רואה, איני מאמין, שנאמר: "ויהי כאשר קרב אל המחנה" וגו', שלא שיברם עד שראה בעיניו. אי (אוי) להם לבני אדם שהם מעידים מה שאינם רואים. אפשר שלא היה משה מאמין בהקב"ה שאמר לו: "כי שיחת עמך"?! אלא הודיע משה דרך ארץ לישראל, שאפילו יהא אדם שומע דבר מן יחידי נאמן, אסור לקבל עדותו לעשות דבר על פיו, אם אינו רואה.<br><br><strong>דרש משה</strong><br>ב<strong>שמות רבה</strong> מו,ג נאמר: דרש משה ואמר: ומה הפסח שהוא קדשים קלים, נאמר: "כל בן נכר לא יאכל בו" (שמות יב), לוחות מעשה אלוהים יהיו עובדי עבודה זרה משתמשים בהם?! לכך שיברם.<br><br>וב<strong>בבלי שבת</strong> פז,א <strong>ויבמות</strong> סב,א אמרו: תניא: שלושה דברים עשה משה מדעתו, והסכימה דעתו לדעת המקום (הסכים הקב"ה עימו): ...שיבר את הלוחות - מאי דרש? - אמר: ומה פסח שהוא אחד משש מאות ושלוש עשרה מצוות, אמרה תורה: "כל בן נכר (מומר, שנתנכרו מעשיו לאביו שבשמים) לא יאכל בו" (שמות יב), התורה כולה וישראל מומרים, על אחת כמה וכמה (שאינם כדאי לה). והסכימה דעתו לדעת המקום (הסכים הקב"ה עימו), דכתיב: "אשר שיברת" (שמות לד), ואמר ריש לקיש: אמר לו הקב"ה למשה: יישר כוחך ששיברת (רש"י: 'אשר' - לשון 'אישור', שאישרו ושיבחו על שבירתם).<br>וב<strong>דברים רבה</strong> ה,יג נאמר: אמר רבי יהושע דסיכנין בשם רבי לוי: כל מה שגזר משה הסכים הקב"ה עימו, כיצד? לא אמר לו הקב"ה לשבור את הלוחות, הלך משה ושיברן מעצמו, ומניין שהסכים הקב"ה עימו? דכתיב "אשר שיברת" (שמות לד) - יישר כוחך ששיברת...<br><br><strong>הקב"ה אמר לו שישברם</strong><br>ב<strong>מסכת אבות דרבי נתן</strong> נוסחה א פרק ב נאמר:<br>רבי יהודה בן בתירא אומר: לא שיבר משה את הלוחות אלא שנאמר לו מפי הגבורה, שנאמר: "פה אל פה אדבר בו" (במדבר יב,ח), פה אל פה אמרתי לו שבר את הלוחות.<br>ויש אומרים: לא שיבר משה את הלוחות אלא שנאמר לו מפי הגבורה, שנאמר: "וארא והנה חטאתם לה' אלוקיכם" (דברים ט,טז), אינו אומר "וארא" אלא שראה שפרח כתב מעליהם.<br>אחרים אומרים: לא שיבר משה את הלוחות אלא שנאמר לו מפי הגבורה, שנאמר: "ויהיו שם כאשר ציוני ה'" (דברים י,ה), אינו אומר "ציוני" אלא שנצטוה ושיברם.<br>רבי אלעזר בן עזריה אומר: לא שיבר משה את הלוחות אלא שנאמר לו מפי הגבורה, שנאמר: "אשר עשה משה לעיני כל ישראל" (דברים לד,יב), מה להלן נצטוה ועשה, אף כאן נצטוה ועשה.<br>רבי עקיבא אומר: לא שיבר משה את הלוחות אלא שנאמר לו מפי הגבורה, שנאמר: "ואתפוש בשני הלוחות" (דברים ט,יז), במה אדם תופס? במה שיכול לבוראו.<br>רבי מאיר אומר: לא שיבר משה את הלוחות אלא שנאמר לו מפי הגבורה, שנאמר: "אשר שיברת" (דברים י,ב), יישר כוחך ששיברת.<br><br>ב<strong>מדרש תנחומא</strong> פרשת 'כי תישא' סימן ל נאמר: ולמה שיברם? - אמר רבי ישמעאל: דרש משה קל וחומר, אמר: ומה פסח, שהיא מצוה אחת, לא ניתנה לעובדי עבודה זרה, שכן כתיב: "וכל בן נכר לא יאכל בו" (שמות יב,מג), כל התורה כולה על אחת כמה וכמה, אינו דין שלא תינתן לעובדי עבודה זרה?! לכך שיברם. רבי עקיבא אומר: הקב"ה אמר לו לשברם.<br><br>לפי הירושלמי כאן, רבי ישמעאל סבור, שהקב"ה אמר לו לשבר את הלוחות, ואילו לפי מדרש תנחומא, רבי ישמעאל סבור, שמשה שיברם מדעתו.</small><br>• • •<br>וכיצד נשברו הלוחות? - מביאים כמה דעות:
אמר <strong>רבי שמואל בר נחמן</strong> (אמורא ארץ ישראלי בדור השני-השלישי) <strong>בשם רבי יונתן</strong> (אמורא ארץ ישראלי בדור הראשון)<strong>: הלוחות היו</strong> (היה) <strong>אורכן ששה טפחים ורחבן שלשה</strong> טפחים<strong>, והיה משה תפוש</strong> (אוחז, מחזיק) <strong>בטפחיים</strong> (בשני טפחים באורכם של הלוחות) <strong>והקב"ה</strong> תפוש <strong>בטפחיים וטפחיים ריוח</strong> (מקום פנוי) <strong>באמצע</strong> (באורכם של הלוחות בין ידו של משה לידו של הקב"ה)<strong>. כיון שעשו ישראל אותו מעשה</strong> (מעשה העגל)<strong>, ביקש הקב"ה לחוטפן</strong> (את הלוחות) <strong>מידו של משה</strong> – שלא ישברם משה<strong>, וגברה ידו של משה וחטפן ממנו</strong> (מן הקב"ה) – ושיברם<strong>. הוא</strong> (זה הדבר) <strong>שהכתוב משבחו</strong> (את משה על גבורת ידו) <strong>בסוף</strong> (בסוף ימיו, כשמת) <strong>ואומר:</strong> "ולא קם נביא עוד בישראל כמשה...", <strong>"ולכל היד החזקה"</strong> (דברים לד,יב) <strong>- ייא שלמא על ידא דגברת עלי מינא</strong> (צריך לומר כמו ב"שרידי הירושלמי": <strong>על ימינא</strong>) – יהא שלום על היד (של משה) שגברה על הימין (יד ימינו של הקב"ה) - שלא ייפגע משה על ששיבר את הלוחות, שלא לרצונו של הקב"ה. התורה ניתנה למשה מימינו של הקב"ה, שנאמר: "מימינו אש דת למו" (דברים לג,ב)<strong>.</strong><br><br><small>ב<strong>בבלי בבא בתרא</strong> יד,א אמרו: הלוחות - אורכם שישה ורוחבם שישה ועוביים שלושה.<br>וב<strong>ירושלמי שקלים</strong> ו,א ו<strong>סוטה</strong> ח,ג אמרו: הלוחות היו כל אחד ואחד אורכו שישה טפחים ורוחבו שלושה.<br><br>לפי סוגית הבבלי, כל אחד מהלוחות היה רוחבו שישה טפחים. אבל לפי סוגית הירושלמי, כל אחד מהלוחות היה רוחבו שלושה טפחים, ושני הלוחות יחד היה רוחבם שישה טפחים.<br><br>ב<strong>שמות רבה</strong> כח,א ומז,ו נאמר: אמר רבי ברכיה: הלוחות היו אורכם שישה טפחים ורוחבם שישה טפחים, והיה משה אוחז בטפחיים והקב"ה בטפחיים וטפחיים רווח באמצע.<br>וב<strong>מדרש תנחומא</strong> פרשת 'כי תישא' נאמר: אמר רבי ברכיה / רבי שמואל בר נחמן: הלוחות אורכם שישה טפחים ורוחבם שלושה טפחים, והיה משה מחזיק בשני טפחים והקב"ה בשני טפחים וטפחיים רווח באמצע. <br>וב<strong>מדרש תנחומא</strong> פרשת 'עקב' סימן יא נאמר: אמר רבי ברכיה (אמורא ארץ ישראלי בדור הרביעי) בשם רבי חלבו (אמורא בדור השלישי) משום רבי שמואל בר נחמן: הלוחות אורכם היה שישה טפחים ורוחבם שלושה, והיה משה מחזיק בשניים והקב"ה בשניים ושני טפחים רווח באמצע, וגברו ידיו של משה ואחז בלוחות ושיברם, שנאמר: "וישלך מידיו" (שמות לב,יט), לפיכך אמר לו הקב"ה: "אשר שיברת" ('יישר כוחך ששיברת').<br>וב<strong>שמות רבה</strong> מו,ג נאמר: ראה שבחו של משה. אהרן ושבעים זקנים אחוזים בידיו של משה ולא יכלו לו (לעכבו שלא ישברם), ולא אלו בלבד, אלא אף רצונו של הקב"ה היה שלא ישברם, שנאמר: "לכל האותות והמופתים" (דברים לד), אמר לו הקב"ה: יהא שלום באותו היד, שנאמר: "ולכל היד החזקה" (שם).</small><br>
אמר <strong>רבי יוחנן</strong> (גדול אמוראי ארץ ישראל בדור השני) <strong>בשם רבי יוסה בר אביי</strong> (אמורא ארץ ישראלי בדור הראשון)<strong>: הלוחות היו מבקשין לפרוח</strong> (לעוף מידיו של משה)<strong>, והיה משה תופשן</strong> – שלא יפרחו<strong>, דכתיב</strong> – שכתוב<strong>: "ואתפוש בשני הלוחות"</strong> (דברים ט,יז)<strong>.</strong>
<strong>תני</strong> – שנוי (שנו ברייתא) <strong>בשם רבי נחמיה</strong> (תנא בדור הרביעי)<strong>: הכתב</strong> (האותיות שהיו חקוקות בלוחות) <strong>עצמו פרח</strong> – מן הלוחות, כשראה משה את ישראל שעבדו את העגל. וכשהסתכל משה בלוחות וראה שפרח הכתב מהלוחות ואין בהם ממש, תפשם כדי לשברם, ושיברם. פירוש אחר: הלוחות נשברו, אבל האותיות עצמן שהיו בלוחות פרחו וחזרו למקומן הראשון (ראה בבלי פסחים פז,ב, שלמדו זאת מהכתוב "ואשברם לעיניכם" (דברים ט,יז))<strong>.</strong>
אמר <strong>רבי עזרה</strong> (רבי עזריה, אמורא ארץ ישראלי בדור החמישי) <strong>בשם רבי יהודה בירבי סימון</strong> (אמורא ארץ ישראלי בדור השלישי-הרביעי)<strong>: הלוחות היו משאוי</strong> (משא) <strong>ארבעים סאה והכתב היה סובלן</strong> (נושא את הלוחות) – בדרך נס, ומשה לא נשאם, אלא שהיו על שתי ידיו<strong>. כיון שפרח הכתב</strong> מהם (מהלוחות)<strong>, כבדו</strong> (הלוחות) <strong>על ידיו של משה</strong> – ותפשם משה כדי שלא ייפלו מידיו, אלא שלא היה יכול לשאתם מחמת כובדם, <strong>ונפלו</strong> מידיו <strong>ונשתברו</strong> – ולא שיברם משה מרצונו<strong>.</strong><br><br><small><strong>הכתב פרח מהלוחות ושיברם משה</strong><br>ב<strong>מסכת אבות דרבי נתן</strong> נוסחה א פרק ב נאמר: נסתכל (משה) בהם (בלוחות) וראה שפרח הכתב מעליהם. אמר: היאך אני נותן להם לישראל את הלוחות שאין בהם ממש? אלא אאחוז ואשברם, שנאמר: "ואתפוש בשני הלוחות ואשליכם מעל שתי ידי ואשברם" (דברים ט,יז).<br>וב<strong>שמות רבה</strong> מו,א נאמר: פרחו הכתובים מן הלוחות, לכך שיברם, שנאמר: "וארא והנה חטאתם לה' אלוהיכם... ואתפוש בשני הלוחות... ואשברם" (דברים ט), ראה משה שחטאו, ושיבר את הלוחות.<br>וב<strong>מדרש תנחומא</strong> פרשת 'עקב' סימן יא נאמר: על מה שיברם? - על שפרח הכתב מעליהם, ולפיכך שיברם, שנאמר: "וארא והנה חטאתם לה' אלוהיכם". מה ראה? - ראה האותיות שפרחו ושיברם, שנאמר: "אשר שיברת". אמר לו הקב"ה: אתה שיברת, לפיכך אתה צריך לשלם, לכך נאמר: "פסול לך".<br><br><strong>הכתב פרח מהלוחות וכבדו על ידיו של משה</strong><br>ב<strong>מדרש תנחומא</strong> פרשת 'כי תישא' סימן כו נאמר: בשעה שנתן לו הקב"ה את הלוחות, היו סובלים את עצמם. כיון שירד וקרב אל המחנה וראה את העגל, פרח אות הכתב מעליהם, ונמצאו כבדים על ידיו של משה.<br>וב<strong>מדרש תנחומא</strong> פרשת 'כי תישא' סימן ל נאמר: כל ימים שהיה הכתב על הלוחות, לא היה משה מרגיש בהם. כיון שפרח הכתב, נמצאו כבדים על ידיו והשליכם ונשתברו.</small><br>• • •
(ג)  במשנה שנינו, שבשבעה עשר בתמוז... <strong>ובטל התמיד.</strong>
ומספרים: אמר <strong>רבי סימון</strong> (אמורא ארץ ישראלי בדור השני-השלישי) <strong>בשם רבי יהושע בן לוי</strong> (אמורא ארץ ישראלי בדור הראשון)<strong>: בימי מלכות יוון</strong> – כשצרו אויבים על ירושלים בימי בית שני, וכלו הכבשים מן העיר, <strong>היו משלשלין להם שתי קופות של זהב</strong> – אלה שמפנים לחומה היו כל יום מורידים בחבל מהחומה לאלה שמחוץ לחומה שני סלים, ובהם דינרי זהב מתרומת הלשכה לקנות מהם כבשים לצורך קורבן התמיד<strong>, והיו מעלין</strong> להם <strong>שני כבשים</strong> – אלה שמחוץ לחומה היו כל יום מעלים לאלה שמפנים לחומה שני כבשים לצורך קורבן התמיד, שהיו כל יום מקריבים כבש בבוקר וכבש בין הערביים<strong>. פעם אחת שילשלו להם שתי קופות של זהב, והעלו להן שני גדיים</strong> – במקום שני כבשים, ואין גדיים ראויים לקורבן התמיד, אלא כבשים בלבד<strong>. באותה השעה האיר הקב"ה את עיניהם</strong> (גרם להם לראות מה שלא ראו קודם) <strong>ומצאו שני טלאים</strong> (כבשים) <strong>בלישכת הטלאים</strong> – שבמקדש, שהיו שומרים בה כבשים מבוקרים (בדוקים ממומים) לקורבן התמיד, והקריבו אותם, ולא בטל התמיד באותו יום<strong>. על אותה השעה העיד רבי יהודה בן אבא</strong> (בר בבא, תנא בדור השלישי) <strong>על תמיד של שחר שקרב בארבע שעות</strong> – על תמיד של שחר של אותו יום העיד רבי יהודה בן בבא, שהקריבו אותו בארבע שעות אחרי התחלת היום, שבכל יום היו מקדימים להקריב את התמיד, ובאותו היום איחרו להקריב, כיון שלא היו להם כבשים קודם לכן. עדות זו שנויה במשנה מסכת עדויות ו,א, והיא באה ללמדנו, שעד ארבע שעות בוקר הוא<strong>.</strong><br><br><small>אבל ב<strong>ויקרא רבה</strong> יב,ה שנו עדות זו על מעשה אחר, שנאמר שם: אמר רבי יודן: כל אותן שבע שנים שבנה שלמה בית המקדש לא שתה בהן יין. כיון שבנה בית המקדש ונשא את בת פרעה, אותו הלילה שתה יין... והיה שלמה ישן עד ארבע שעות ביום, ומפתחות בית המקדש נתונים תחת ראשו. הדא היא דתנן: על תמיד של שחר שקרב בארבע שעות.</small><br>
ומספרים עוד: <strong>ואמר רבי לוי</strong> (אמורא ארץ ישראלי בדור השלישי)<strong>: אף בימי מלכות הרשעה הזאת</strong> – בימי מלכות רומי (המלכות השלטת בעת שאמר רבי לוי את דבריו), כשצרו על ירושלים, <strong>היו משלשלין להן שתי קופות של זהב, והיו מעלין להן שני גדיים</strong> (צריך לומר: כבשים (כמו במקבילה בירושלמי ברכות ד,א))<strong>. ובסוף שילשלו להן שתי קופות של זהב, והעלו להם שני חזירים. לא הספיקו להגיע למחצית החומה, עד שנעץ</strong> (תחב, תקע) <strong>החזיר</strong> (את ציפורניו) בחומה <strong>וקפץ</strong> (נתכווץ, נצטמצם) <strong>מארץ ישראל ארבעים פרסה. באותה השעה גרמו העוונות ובטל התמיד וחרב הבית</strong> – שמיום זה ואילך לא הקריבו עוד את קורבן התמיד. מעשה זה שבטל התמיד אירע באחד מימי שבעה עשר בתמוז שלפני החורבן<strong>.</strong><br><br><small>שני הסיפורים הללו דומים זה לזה, והביאו כאן את הסיפור הראשון אגב הסיפור השני המספר על ביטול התמיד. שני הסיפורים הללו מובאים בירושלמי ברכות ד,א, והביאו שם את הסיפור השני אגב הסיפור הראשון המספר על הקרבת תמיד של שחר בארבע שעות.<br><br>ב<strong>בבלי תענית</strong> כח,ב אמרו: בטל התמיד - גמרא (קיבלנו מסורת מאבותינו, שאירע דבר זה בשבעה עשר בתמוז).<br><br>ב<strong>בבלי סוטה</strong> מט,ב, <strong>בבא קמא</strong> פב,ב ו<strong>מנחות</strong> סד,ב מספרים: תנו רבנן: כשצרו מלכי בית חשמונאי זה על זה (הורקנוס ואריסטובלוס היו אחים מבית חשמונאי, ורבו על המלוכה, ובאו חיל עם זר לעזור להורקנוס וצרו על ירושלים), היה הורקנוס מבחוץ ואריסטובלוס מבפנים, ובכל יום ויום היו משלשלים להם דינרים בקופה, והיו מעלים להם תמידים. היה שם זקן אחד (יהודי), שהיה מכיר בחכמת יוונית (וידע לדבר עם הגויים), לעז (דיבר בלשון זרה) להם (לאותם שבחוץ) בחכמת יוונית, אמר להם: כל זמן שעוסקים בעבודה (בעבודת בית המקדש), אין נמסרים בידכם. למחר שלשלו להם דינרים בקופה, והעלו להם חזיר. כיון שהגיע לחצי החומה, נעץ ציפורניו בחומה, ונזדעזעה ארץ ישראל ארבע מאות פרסה על ארבע מאות פרסה. באותה שעה אמרו: ארור אדם שיגדל חזירים, וארור אדם שילמד את בנו חכמת יוונית.<br><br>בבבלי סיפרו על ביטול התמיד בסוף תקופת החשמונאים. ייתכן שאותו אירוע קרה בשבעה עשר בתמוז, ולזה מתכוונת המשנה. נראה שבבבלי הרכיבו את שני הסיפורים שהובאו בירושלמי, ועשו מהם סיפור אחד.</small><br>• • •
(ד)  <strong>תני רבי שמעון בן יוחי: עקיבה רבי היה דורש: "כה אמר יי' צבאות צום הרביעי וצום החמישי וצום השביעי וצום העשירי יהיה לבית ישראל לששון ולשמחה" – "צום הרביעי" זה שבעה עשר בתמוז, יום שנשתברו הלוחות ובטל התמיד והובקעה העיר ושרף אפוסטומוס את התורה והעמיד צלם בהיכל; "צום החמישי" זה תשעה באב, שבו חרב הבית בראשונה ובשנייה; "צום השביעי" זה שלשה בתשרי, שנהרג בו גדליה בן אחיקם; "צום העשירי" זה עשרה בטבת, יום שסמך מלך בבל על ירושלם.</strong> (קטע זה הועתק לכאן מלהלן, ויש למוחקו מכאן)<br>• • •
(ה)  במשנה שנינו, שבשבעה עשר בתמוז... <strong>והובקעה העיר.</strong>
ותמהים: <strong>כתיב –</strong> כתוב (בענין כיבוש ירושלים על ידי בבל)<strong>: "</strong>בעשתי עשרה שנה לצדקיהו בחודש הרביעי (תמוז) <strong>בתשעה לחודש הובקעה העיר"</strong> (ירמיהו לט,ב) <strong>–</strong> הרי שבחורבן הראשון הובקעה העיר בתשעה בתמוז (גם מהכתוב במלכים ב כה,ג-ד ובירמיהו נב,ו-ז עולה שהובקעה העיר בתשעה בתמוז, אלא שבכתוב שהובא כאן הדבר אמור במפורש)<strong>, ואת אמר הכין?</strong> – ואתה אומר כך (שבחורבן הראשון הובקעה העיר בשבעה עשר בתמוז)?
ומשיבים: <strong>אמר רבי תנחום בר חנילאי</strong> (אמורא ארץ ישראלי בדור השני)<strong>: קילקול חשבונות יש כאן –</strong> חישובי התאריכים השתבשו בזמן החורבן מחמת רוב הצרות שבאו עליהם, ותשעה בתמוז שחל להיות בחשבונם היה שבעה עשר בתמוז, שטעו וסברו שהוא תשעה בתמוז, והתאריך הכתוב במקרא זה הוא לפי חשבונם שהתקלקל, והמשנה נקטה את התאריך לפי החשבון האמיתי<strong>.</strong><br>
ומביאים ראיה (שקלקול חשבונות יש כאן): <strong>הדא היא דכתיב –</strong> זה הוא שכתוב (בנבואה על נפילתה של צור (העיר הגדולה והחשובה ביותר בגליל הלבנוני))<strong>: "ויהי בעשתי עשרה שנה</strong> (לגלות יהויכין, שהיא עשתי עשרה שנה לצדקיהו) <strong>באחד לחודש היה דבר יי' אלי לאמר, בן אדם יען אשר אמרה צור על ירושלם האח"</strong> (יחזקאל כו,א-ב) <strong>–</strong> הנבואה נאמרה ביום שבו שמחה צור על שחרבה ירושלים, אך חסר שם החודש, <strong>- מהו "האח"? –</strong> מה פירוש המילה "האח"? <strong>- וח</strong> (צריך לומר: <strong>וָה</strong>. במסירה שלפנינו נמחקה מילה זו בידי מגיה) <strong>–</strong> לשון קריאה של שמחה<strong>.</strong> ויש לשאול: מתי (באיזה חודש) שמחה צור על שחרבה ירושלים? - <strong>אין תימר באחד באב –</strong> אם תאמר, שהיה זה באחד לחודש אב, <strong>- אדיין</strong> (עדיין) <strong>לא נשרף –</strong> הרי עדיין (באחד באב) לא נשרף הבית ולא חרבה ירושלים, ולא היה לצור להקדים ולשמוח באחד באב על חורבן ירושלים שהיה בתשעה באב, כמה ימים אחרי כן<strong>; אין תימר באחד באלול –</strong> אם תאמר, שהיה זה באחד לחודש אלול, <strong>- ביום ולילה נפק בלדרה מן ירושלם ואתי לצור –</strong> הרי בתוך יום ולילה (מזמן החורבן) יוצא בלדר (רץ, שליח מהיר) מירושלים ובא לצור, לבשר לה על חורבן ירושלים, ולא היה לה לצור לאחר ולשמוח באחד באלול על חורבן ירושלים שהיה בתשעה באב, עשרים וכמה ימים לפני כן<strong>; אלא קילקול חשבונות יש כאן –</strong> אלא יש לך לומר, שחישובי התאריכים השתבשו בזמן החורבן, והתאריך הכתוב במקרא זה הוא לפי חשבונם שהתקלקל, ואחד באב שחל להיות בחשבונם היה תשעה באב, שבו חרב הבית, שטעו וסברו שהוא אחד באב, ושמחה צור על שחרבה ירושלים ביום שבו חרב הבית, כי השמועה על החורבן באה לצור בו ביום (על ידי בלדר). ומכאן ראיה, שגם התאריך הכתוב במקרא לעיל הוא לפי חשבונם שהתקלקל, שנקטו הכתובים המדברים בחורבן את התאריכים לפי חשבונם שהתקלקל ולא לפי החשבון האמיתי. ההבדל בין חשבונם שהתקלקל ובין החשבון האמיתי הוא שמונה ימים, שטעו בשמונה ימים לפנים הן לגבי היום שבו הובקעה העיר והן לגבי היום שבו חרב הבית. ונקטו הכתובים המדברים בחורבן את התאריכים לפי חשבונם שהתקלקל, כי צרות החורבן גרמו את קלקול החשבונות. לדעת רבי תנחום בר חנילאי, בחורבן הראשון הובקעה העיר בשבעה עשר בתמוז, וחרב הבית בתשעה באב (המונח "אין תימר" מציע אפשרות כדי לדחותה. בהוראה זו המונח בא לבסס את האמור לפניו באמצעות הוכחה בדרך השלילה. במקומות מספר המונח בהוראה זו בא פעמיים בזה אחר זה, כמו כאן)<strong>.</strong><br><br><small><strong>וה!</strong><br>להלן כמה מקומות שהמילה "וה" משמשת לשון קריאה של שמחה.<br><br>ב<strong>ירושלמי שבת</strong> ג,ד אמרו: רבי אבהו, חורנין מזלפין, ונפל עלוי, והוא אמר: וה! (אחרים היו מזלפים על עצמם בבית המרחץ בשבת, והמים נפלו על רבי אבהו, והוא אמר: וה! ("ירושלמי כפשוטו")).<br><br>וב<strong>אסתר רבה</strong> פתיחתא ו נאמר: רבי יצחק פתח: "ברבות צדיקים ישמח העם ובמשול רשעים יאנח עם" (משלי כט) - בשעה שהצדיקים נוטלים גדולה, חדוה ושמחה בעולם, וה וה בעולם, "והמלך דוד" - וה שמלך דוד (וה לשון שמחה הוא, ומילת "והמלך" דרש כשתי תיבות - וה מלך דוד), "והמלך שלמה" - וה שמלך שלמה, "והמלך אסא" - וה שמלך אסא, אלו במלכי ישראל, במלכי אומות העולם מניין, שנאמר: "והמלך כורש" - וה שמלך כורש. ובשעה שהרשעים נוטלים גדולה, ווי ואנחה וחרון אף בעולם, "וימלוך אחאב בן עמרי" - ווי שמלך אחאב בן עמרי, "וימלוך הושע בן אלה" - ווי שמלך הושע בן אלה, "וימלוך מלך צדקיהו בן יאשיהו" - ווי שמלך צדקיהו בן יאשיהו, במלכי אומות העולם מניין, שנאמר: "ויהי בימי אחשורוש" - ווי שמלך אחשורוש.<br><br>וב<strong>איכה רבה</strong> א,לא וב<strong>קהלת רבה</strong> ז [פסוק יא] נאמר: שלושה עשירים היו בירושלים, בן ציצית הכסת, ובן כלבא שבוע, ונקדימון בן גוריון, והיה כל אחד מהם יכול לפרנס המדינה עשר שנים. והיה שם בן בטיח, בן אחותו של רבן יוחנן בן זכאי, והיה ממונה על האוצרות, ועמד ושרף כל האוצרות. שמע רבן יוחנן בן זכאי ואמר: ווי. אזלין ואמרון לבן בטיח: חביבך אמר ווי. שלח ואייתיתיה, אמר לו: למה אמרת ווי? - אמר ליה: לא אמרית ווי אלא וה. - אמר ליה: ולמה אמרת וה? - אמר ליה: דאמרית, דכל יומייא דאוצרייא קיימין, לא הוו בני מדינתא יהבין גרמיהון למעבד קרבא, ברם כד אוצרייא יקידין, עבדין קרבא. - בין 'ווי' ל'וה' נמלט (ניצול) רבן יוחנן בן זכאי.<br>• • •<br>כיון שאמרו שחישובי התאריכים התקלקלו בזמן החורבן, מביאים משלים שמסופר בהם על חישובי תאריכים שהתקלקלו בזמן אסון.</small><br>
ואומרים: <strong>רבי יוחנן ורבי שמעון בן לקיש –</strong> שניהם אמרו משלים, <strong>- רבי יוחנן אמר:</strong> משל <strong>למלך שהיה יושב ומחשב חשבונות –</strong> מונה מניני שנים על פי תאריך מאורע חשוב שאירע לו (דבר זה היה בכך וכך שנים לאותו מאורע, דבר אחר היה בכך וכך שנים לאותו מאורע)<strong>. באו ואמרו לו</strong> (למלך)<strong>: "נשבה בנך", ונתקלקלו חשבונותיו</strong> (של המלך) <strong>–</strong> טעה המלך בחישוב מניני השנים, מרוב צערו על שנשבה בנו<strong>. אמר</strong> (להם המלך)<strong>: יֵעשה זה ראש לחשבונות –</strong> המאורע הזה (של שביית בנו) יהיה תחילתם של מניני שנים (שיתחילו למנות מניני שנים על פי תאריך שביית בנו, כדי לזכור את האסון שקרה לו)<strong>. רבי שמעון בן לקיש</strong> (מגדולי אמוראי ארץ ישראל בדור השני) <strong>אמר:</strong> משל <strong>למלך שהיה יושב ומחשב חשבונותיו. באו ואמרו לו</strong> (למלך)<strong>: "נשבה בנך" ונתקדש –</strong> נראה שצריך לומר: "נשבה בנך, נשרף ביתך", ונתקלקלו חשבונותיו (כמו במקבילה בילקוט שמעוני מלכים ב רמט. ללא השלמת שתי המילים "נשרף ביתך" הנוסח מוקשה, כי דברי רבי שמעון בן לקיש הם הם דברי רבי יוחנן. מסתבר שבדברי רבי שמעון בן לקיש המקוריים נכתב רק 'נשרף ביתך' בלי 'נשבה בנך'. בירושלמי שלפנינו ייתכן שנשמט 'נשרף ביתך' מפני הדומות. המילה 'ונתקדש' היא שיבוש שנוצר מצירוף של שתי מילים מקוצרות: ונתק' חש' (=ונתקלקלו חשבונותיו). במסירה שלפנינו יש נקודה על הקו"ף, ונראה שבספר שממנו העתיק הסופר היו כתובות שתי המילים מקוצרות בתוספת נקודות על הקו"ף ועל השי"ן)<strong>. אמר</strong> (להם המלך)<strong>: ייעשה זה ראש לחשבונות.</strong>
והנמשל: מלך זה מלך מלכי המלכים הקב"ה, הבן אלו ישראל, 'נשבה בנך' – גלו ישראל, 'נשרף ביתך' – חרב הבית, 'נתקלקלו חשבונותיו' – 'קלקול חשבונות יש כאן'.<br><br><small><strong>ייעשה זה ראש לחשבונות</strong><br>ב<strong>ירושלמי ראש השנה</strong> א,א וב<strong>מכילתא דרבי ישמעאל</strong> 'יתרו' מסכתא ד"בחודש" פרשה א וב<strong>ספרי</strong> 'במדבר' פסקה סד נאמר: ..."בשנה השנית לצאתם מארץ מצרים" (במדבר א,א) [- מכאן שמונים שנים ליציאת מצרים]... משנבנה הבית, התחילו מונים לבנינו, שנאמר: "ויהי מקצה עשרים שנה אשר בנה שלמה... את בית ה'" (מלכים א ט,י). לא זכו למנות לבנינו (משחרב הבית), התחילו מונים לחורבנו, שנאמר: "בארבע עשרה שנה אחר אשר הוכתה העיר" (יחזקאל מ,א).<br>וב<strong>פסיקתא דרב כהנא</strong> ה,יא וב<strong>פסיקתא רבתי</strong> פרשה טו נאמר: אמר רבי יהושע בן לוי: למלך שנשבה בנו, ולבש נקמה המלך והלך ופדה את בנו, ואמר: היו מונים איפטיה (מנין השנים המלכותי) לפדיון בני. כך אמר הקב"ה: היו מונים איפטיה ליציאת מצרים (היא פדיון ישראל, בנו של הקב"ה).<br>וב<strong>פסיקתא דרב כהנא</strong> יב,יא נאמר: רבי לוי בשם רבי חמא בר חנינא: למלך שהוא משיא את בתו, ואמר: היו מונים אפטיא לנישואי בתי. כך אמר הקב"ה: היו מונים אפטיא למתן תורה (המשול לנישואי ישראל, בתו של הקב"ה).<br><br>משליהם של רבי יוחנן ורבי שמעון בן לקיש בירושלמי כאן הם מעין משליהם של האמוראים במדרשים האלה. לפי רבי יוחנן ורבי שמעון בן לקיש, כשם שלאחר האסון שאירע למלך, אמר המלך שיתחילו למנות שנים על פי תאריך האסון שאירע לו, כך לאחר שחרב הבית, התחילו ישראל למנות שנים לחורבן הבית.<br>משליהם של רבי יוחנן ורבי שמעון בן לקיש הובאו כאן רק משום הלשון הדומה ('קלקול חשבונות') שיש לעיל ובמשלים האלה.<br><br>בשטרות בארץ ישראל ובמקומות אחרים במזרח נהוג היה לציין את המניין לפי שנות שלטונו של הקיסר הרומי. האמוראים במדרשים האלה הכירו אף את הנוהג שבעולם הקדמון לציין אירוע חשוב על ידי צו מלכותי המורה למנות דווקא ממנו. בדברי רבי יוחנן ורבי שמעון בן לקיש אין לשון איפטייה, אבל הם משקפים נוהג דומה של קביעת מניין חדש על פי אירוע מיוחד ("תעודה - יא").</small><br>• • •<br>ואומרים: <strong>רבי מנא בעי –</strong> רבי מנא שאל (על דעת רבי תנחום בר חנילאי, שבשני הכתובים לעיל נתקלקלו החשבונות)<strong>: ניחא</strong> (נוח) <strong>נתקלקלו לשעבר –</strong> מובן שבכתוב ביחזקאל נתקלקל החשבון, שהרי יחזקאל היה בגולה, והיות וכבר עברו על ישראל שבגולה צרות הגלות, אפשר לך לומר שנתקלקלו חשבונותיהם, ולכן התאריך שנקט הכתוב ביחזקאל הוא לפי חשבונם שהתקלקל<strong>; דילמא</strong> (שמא) <strong>להבא?! –</strong> האם בכתוב בירמיהו נתקלקל החשבון?! שהרי הבקעת העיר המתוארת בכתוב בירמיהו היתה לפני החורבן, והיות ועוד לא באו על ישראל שבירושלים צרות החורבן, אי אפשר לך לומר שנתקלקלו חשבונותיהם, ולכן התאריך שנקט הכתוב בירמיהו הוא לפי החשבון האמיתי. לדעת רבי מנא, בחורבן הראשון הובקעה העיר בתשעה בתמוז<strong>.</strong><br>
ואומרים: <strong>בין כמאן דאמר –</strong> בין כמי שאמר (גם לדעת רבי מנא שאמר)<strong>: בתשעה לחודש –</strong> בתשעה בתמוז הובקעה העיר<strong>, בין כמאן דאמר –</strong> ובין כמי שאמר (וגם לדעת רבי תנחום בר חנילאי שאמר)<strong>: בשבעה עשר –</strong> בשבעה עשר בתמוז הובקעה העיר (לפי החשבון האמיתי)<strong>, - עשרים ואחד יום מיום שהובקעה העיר ועד יום שחרב בית המקדש –</strong> שני האמוראים שווים, שיש עשרים ואחד יום מיום שהובקעה העיר ועד יום שחרב הבית, כמבואר להלן<strong>.</strong>
ואומרים: <strong>אמר רבי אבונה</strong> (רבי אבינא, אמורא בדור השלישי)<strong>: סימנא –</strong> סימן (למנין של עשרים ואחד יום): <strong>"מקל שקד אני רואה"</strong> (ירמיהו א,יא) <strong>–</strong> כשמינה ה' את ירמיהו לנביא לנבא על החורבן, הראה לו ה' ענף של עץ שקד, <strong>- מה הלוז</strong> (עץ שקד) <strong>הזה משהוא מוציא את ניצו</strong> (פרחיו) <strong>ועד שהוא גומר</strong> (מבשיל) <strong>את פירותיו עשרים ואחד יום –</strong> הכוונה כנראה לשקדים מרים הנאכלים עם קליפתם בעודם ירוקים, והזמן משהוא מוציא את ניצני הפרחים (הנצה) עד שהוא נאכל עם קליפתו הירוקה הוא עשרים ואחד יום<strong>, כך מיום שהובקעה העיר ועד יום שחרב הבית עשרים ואחד יום.</strong>
וחוזרים לבאר את מה שאמרו, ששני האמוראים שווים, שיש עשרים ואחד יום מיום שהובקעה העיר ועד יום שחרב הבית: <strong>מאן דאמר –</strong> מי שאמר (רבי מנא)<strong>: בתשעה לחודש –</strong> בתשעה בתמוז הובקעה העיר, <strong>- באחד באב חרב הבית, מאן דאמר –</strong> מי שאמר (רבי תנחום בר חנילאי)<strong>: בשבעה עשר –</strong> בשבעה עשר בתמוז הובקעה העיר, <strong>- בתשעה באב חרב הבית</strong> (לפי החשבון האמיתי)<strong>.</strong><br><br><small>נמצא שלפי רבי מנא, גם התאריך שנקט הכתוב ביחזקאל הוא לפי החשבון האמיתי, כמו התאריך שנקט הכתוב בירמיהו, שאף לשעבר לא נתקלקלו.<br>לפי רבי מנא, בחורבן הראשון הובקעה העיר בתשעה בתמוז ולא בשבעה עשר בו, והמשנה שאמרה שבשבעה עשר בתמוז הובקעה העיר, דיברה בחורבן השני. ולפי רבי תנחום בר חנילאי, בחורבן הראשון הובקעה העיר בשבעה עשר בתמוז, והמשנה שאמרה שבשבעה עשר בתמוז הובקעה העיר, דיברה אף בחורבן הראשון.<br>רבי מנא חלוק על המשנה שאמרה שבתשעה באב חרב הבית בראשונה.<br>לפי רבי מנא, אין מתענים בתשעה בתמוז ובאחד באב, משום שבימי בית שני בטלו הצומות האלה, ולאחר החורבן השני קבעו צומות בימים שבהם הובקעה העיר וחרב הבית בשנייה.<br><br>ב<strong>תוספתא תעניות</strong> ג,י שנו: בתשעה בחודש הובקעה העיר בראשונה, ובשנייה בשבעה עשר בו.<br>וב<strong>בבלי תענית</strong> כח,ב אמרו: הובקעה העיר - בשבעה עשר בתמוז הוה? והכתיב: "בחודש הרביעי בתשעה לחודש ויחזק הרעב בעיר", וכתיב בתריה: "ותיבקע העיר" (ירמיהו נב)! - אמר רבא: לא קשיא, כאן - בראשונה, כאן - בשנייה, דתניא: בראשונה הובקעה העיר בתשעה בתמוז, ובשנייה בשבעה עשר בו.<br><br>לפי התוספתא והבבלי, בחורבן הראשון הובקעה העיר בתשעה בתמוז, וחרב הבית בתשעה באב, ומיום זה ועד יום זה שלושים יום, שלא כרבי מנא ולא כרבי תנחום בר חנילאי. לפי זה, יש לומר ששמחה צור על חורבן ירושלים באחד באב לפני החורבן, מפני שידעה שזמן החורבן קרוב, או שיש לפרש את לשון עבר שבכתוב ביחזקאל ("אמרה צור") כעתיד ('תאמר צור'), שנאמר ברוח הנבואה בעבר.<br><br><strong>בין כמאן דאמר... בין כמאן דאמר...</strong><br>בכתב היד שלפנינו נוסף כאן בידי מגיה: מה ביניהון. ואין לגרוס מילים אלו, מכיון שכאן (שלא כמו במקומות אחרים) לא באו לומר במה נחלקו שני האמוראים, אלא במה שוו שני האמוראים (כמו בירושלמי פסחים ד,ה).</small><br>• • •
(ו)  ואומרים: <strong>תני –</strong> שנה (ברייתא בתוספתא סוטה ו,י-יא) <strong>רבי שמעון בן יוחי</strong> (מגדולי התנאים בדור הרביעי, מתלמידיו של רבי עקיבא)<strong>:</strong>
<strong>עקיבה רבי היה דורש</strong> (את הכתוב)<strong>: "כה אמר יי' צבאות צום הרביעי וצום החמישי וצום השביעי וצום העשירי</strong> יהיה לבית יהודה לששון ולשמחה<strong>" וגו'</strong> (זכריה ח,יט) <strong>–</strong> שבזמן שבית המקדש קיים אין מתענים בצומות שהנהיגו לבכי ולמספד על חורבן ירושלים בידי מלך בבל. אחרי חורבן הבית השני התחדשו ארבעה הצומות, ולכן נזכרו בברייתא זו (לפי נוסח הירושלמי) הדברים שאירעו בהם בחורבן הראשון ובחורבן השני. והצומות הם:
<strong>"צום הרביעי" זה שבעה עשר בתמוז</strong> (החודש הרביעי (מנין החודשים הוא מניסן))<strong>, שנשתברו הלוחות ובטל התמיד והובקעה העיר ושרף אפוסטומוס את התורה והעמיד צלם בהיכל;</strong>
<strong>"צום החמישי" זה תשעה באב</strong> (החודש החמישי)<strong>, שבו חרב הבית בראשונה ובשנייה;</strong>
<strong>"צום השביעי" זה שלשה בתשרי</strong> (החודש השביעי)<strong>, יום שנהרג בו גדליה בן אחיקם –</strong> גדליה היה מושל בארץ מטעם מלך בבל לאחר החורבן. במקרא (מלכים ב כה,כה; ירמיהו מא,א-ב) נאמר, שגדליה נהרג בחודש השביעי, אבל אין מפורשים במקרא היום בחודש והשנה. אפשר שגדליה נהרג בראש השנה, ונדחה הצום לשלושה בתשרי מחמת שני ימים טובים של ראש השנה, ואפשר שנהרג בשלושה בתשרי (כמו שמשמע מלשון הברייתא). כמו כן, אפשר שגדליה נהרג בשנת החורבן, ואפשר שנהרג בשנה שלאחריה. בסדר עולם רבה פרק כו נאמר: בשלושה בתשרי אחר חורבן הבית חמישים ושניים (כחשבון אותיות השם 'גדליה') יום נהרג גדליה בן אחיקם<strong>;</strong>
<strong>"צום העשירי" זה עשרה בטבת</strong> (החודש העשירי)<strong>, שבו סמך מלך בבל על ירושל</strong>י<strong>ם –</strong> בו באה ירושלים במצור<strong>, הדא היא דכתיב –</strong> זה הוא שכתוב (בנבואה על התחלת המצור על ירושלים)<strong>: "ויהי דבר יי' אלי בשנה התשיעית</strong> (למלך צדקיהו) <strong>בחודש העשירי בעשור לחודש</strong> (הוא עשרה בטבת) <strong>לאמר, בן אדם כתב לך את שם היום את עצם היום הזה סמך מלך בבל אל ירושל</strong>י<strong>ם</strong> (הקריב את צבאו אל חומת ירושלים)<strong>"</strong> (יחזקאל כד,א. התאריך של התחלת המצור צוין גם במלכים ב כה,א וכן בירמיהו לט,א; נב,ד)<strong>.</strong><br>
<strong>ואני</strong> (רבי שמעון בן יוחאי) <strong>אומר: "צום העשירי" זה חמשה בטבת</strong> (החודש העשירי)<strong>, יום שבאת שמועה לגולה –</strong> ביום הזה הגיעה הבשורה על חורבן ירושלים לגלות יהויכין, שגלו לבבל אחת עשרה שנה לפני החורבן<strong>, הדא היא דכתיב –</strong> זה הוא שכתוב<strong>: "ויהי בשתי עשרה שנה בעשירי בחמישה לחודש לגלותנו</strong> (לגלות יהויכין, שיחזקאל גלה עימו) <strong>בא אלי הפליט מירושלם לאמר הוכתה העיר"</strong> (יחזקאל לג,כא)<strong>, אלא שביהודה מתענין על המעשה ובגליות</strong> (צריך לומר: ובגולה) <strong>על השמועה –</strong> בארץ יהודה, שבה אירע המעשה של החורבן, היו מתענים על חורבן הבית בכל שנה בתשעה באב, שהוא יום החורבן, ובגולת בבל, שאליה באה השמועה על החורבן, היו מתענים על חורבן הבית בכל שנה גם בחמישה בטבת, שהוא יום השמועה, שנהגו אבלות על החורבן ביום השמועה כביום החורבן (בגולת בבל היו מתענים על החורבן בכל שנה בתשעה באב כמו שכתוב בזכריה ז,ג-ה). נמצא שביהודה היו מתענים שלוש תעניות ובגולה ארבע תעניות<strong>.</strong>
<strong>רבי עקיבה דורש ראשון אחרון ואחרון ראשון –</strong> רבי עקיבא לא דרש את סדר הצומות שבכתוב כסדר שבו אירעו הפורענויות בחורבן הראשון, שבתחילה התחיל המצור על ירושלים, ואחר כך בשנה השנייה שלאחריה הובקעה העיר, ואחר כך חרב הבית, ואחר כך באותה שנה נהרג גדליה, משום שלפי דרשתו, הצום הראשון שבכתוב ("צום הרביעי" שבו הובקעה העיר) אינו הראשון לפורענויות (-דורש ראשון אחרון (לא אחרון ממש, אלא שני, שהוא אחרון לגבי הראשון)), והצום האחרון שבכתוב ("צום העשירי" שבו התחיל המצור על ירושלים) הוא הראשון לפורענויות (-...ואחרון ראשון)<strong>, ואני דורש ראשון ראשון ואחרון אחרון –</strong> רבי שמעון בן יוחאי דרש את סדר הצומות שבכתוב כסדר שבו אירעו הפורענויות בחורבן הראשון, שבתחילה הובקעה העיר, ואחר כך חרב הבית, ואחר כך באותה שנה נהרג גדליה, ואחר כך בשנה שלאחריה באה השמועה, משום שלפי דרשתו, הצום הראשון שבכתוב ("צום הרביעי" שבו הובקעה העיר) הוא הראשון לפורענויות, והצום האחרון שבכתוב ("צום העשירי" שבו באה השמועה לגולה) הוא האחרון לפורענויות<strong>. ואני רואה את דבריי מדברי רבי עקיבה –</strong> לרבי שמעון בן יוחאי נראים דבריו יותר מדברי רבי עקיבא, משום שלפי רבי שמעון בן יוחאי מנה הכתוב את הצומות לפי סדר הפורענויות וגם לפי סדר חודשי השנה, ואילו לפי רבי עקיבא מנה הכתוב את הצומות לפי סדר חודשי השנה בלבד, ולכן לא דרש רבי שמעון בן יוחאי את "צום העשירי" שבכתוב כרבי עקיבא<strong>.</strong><br><br><small>הכתוב בזכריה שדרשו רבי עקיבא ורבי שמעון בן יוחאי הוא תשובת הנביא על שאלת המשלחת מבבל, שבאה לירושלים לשאול אם יש להמשיך במנהגי האבל בחודש החמישי (חודש אב) על חורבן בית המקדש (זכריה ז,ב-ג). הנביא השיב מפי ה', שהצומות על החורבן אינם נוהגים בזמן שבית המקדש קיים.<br><br>ב<strong>תוספתא סוטה</strong> ו,ו-יא שנו: אמר רבי שמעון בן יוחאי: ארבעה דברים היה רבי עקיבא דורש, ודברי נראים מדבריו...<br>דרש רבי עקיבא: הרי הוא אומר: "כה אמר ה' צבאות צום הרביעי וצום החמישי וצום השביעי וצום העשירי" וגו'. "צום הרביעי" זה שבעה עשר בתמוז, שבו הובקעה העיר, ולמה נקרא שמו רביעי? שהוא רביעי לחודשים. "צום החמישי" זה תשעה באב, יום שנשרף בו בית המקדש, ולמה נקרא שמו חמישי? שהוא חודש חמישי. "צום השביעי" זה שלושה בתשרי, יום שנהרג בו גדליה בן אחיקם, שהרגו ישמעאל בן נתניה, ללמדך שקשה מיתתם של צדיקים לפני המקום כחורבן בית המקדש, ולמה נקרא שמו שביעי? שהוא חודש שביעי. "צום העשירי" זה עשרה בטבת, יום שבו סמך מלך בבל את ידו על ירושלם, שנאמר: "ויהי דבר ה' אלי בשנה התשיעית בחודש העשירי" וגו' "בן אדם כתוב לך" וגו'.<br>ואני אומר: "צום העשירי" זה חמישה בטבת, שבו באתה שמועה לבני גולה, שנאמר: "ויהי בשתי עשרה שנה בעשירי בחמישה לחודש לגלותנו בא אלי הפליט" וגו', ושמעו ועשו יום שמועה כיום שרפה. והלא זה ראוי ליכתב ראשונה (רבי שמעון בן יוחאי חוזר לדברי רבי עקיבא שהופסקו באמצע בדברי רבי שמעון בן יוחאי, ולשיטת רבי עקיבא שצום העשירי בטבת הוא יום שסמך מלך בבל על ירושלים, הרי הוא הצום הראשון לפי סדר המאורעות, והיו צריכים לחשוב אותו ראשון), למה נכתב באחרונה? - להסדיר חודשים כסדרם. ורואה אני את דברי מדברי רבי עקיבא, שרבי עקיבא אומר על ראשון אחרון ועל אחרון ראשון, ואני אומר על ראשון ראשון ועל אחרון אחרון.<br><br>ברייתא זו מובאת בבבלי ראש השנה יח,ב.</small><br>• • •
(ז)  במשנה שנינו, שבשבעה עשר בתמוז... <strong>ושרף אפוסטומוס את התורה.</strong>
ושואלים: <strong>איכן שרפה?</strong> – היכן שרף אפוסטומוס את התורה? <strong>-</strong> ומשיבים: <strong>רבי אחא אמר: במעברתא דלוד</strong> – במעבר (מעבר במי נהר, גשר) של (שליד) העיר לוד<strong>. ורבנן אמרי</strong> – וחכמים (אמוראים) אומרים<strong>: במעברתא דטרלוסה</strong> – במעבר (מעבר על היבשה בין רכסי הרים) של היישוב טרלוסה (אולי בהרי שומרון המזרחיים). מעשה זה ששרף אפוסטומוס את התורה אירע בשבעה עשר בתמוז<strong>.</strong><br><br><small>ב<strong>בבלי תענית</strong> כח,ב אמרו: שרף אפוסטומוס את התורה - גמרא (קיבלנו מסורת מאבותינו שאירע דבר זה בשבעה עשר בתמוז).</small><br>• • •<br>במשנה שנינו, שבשבעה עשר בתמוז... <strong>והעמיד צלם בהיכל.</strong>
ואומרים: <strong>אית תניי תני</strong> – יש תנא השונה (גורס במשנה)<strong>: הועמד</strong> (במקום 'העמיד')<strong>. [אית תניי תני</strong> – ויש תנא השונה (גורס במשנה)<strong>: העמיד</strong> (מילים אלו נוספו על פי "שרידי הירושלמי")<strong>.]</strong> ומבארים (את שתי הגרסות): <strong>מאן דאמר</strong> – מי שאמר (גרס במשנה)<strong>: הועמד - צלמו של מנשה</strong> – מנשה מלך יהודה העמיד צלם בהיכל בימי בית ראשון (מלכים ב כא,ז; דברי הימים ב לג,ז). 'הועמד' אינו מוסב על אפוסטומוס שנזכר לפני כן<strong>. מאן דאמר</strong> – מי שאמר (גרס במשנה)<strong>: העמיד - צלמו של אפוסטומוס</strong> – אפוסטומוס, ששרף את התורה, הוא שגם העמיד צלם בהיכל. 'העמיד' מוסב על אפוסטומוס שנזכר לפני כן. מעשה זה אירע בשבעה עשר בתמוז<strong>.</strong><br><br><small>ב<strong>בבלי תענית</strong> כח,ב אמרו: העמיד צלם בהיכל - מנלן? - דכתיב: "ומעת הוסר התמיד ולתת שיקוץ שומם" (רש"י: בעת שהוסר ונתבטל התמיד, באותו היום ניתן שיקוץ שומם, דהיינו הועמד צלם בהיכל).<br><br><strong>אפוסטומוס</strong><br>אפוסטומוס זה, ששרף את התורה והעמיד צלם בהיכל, הוא פוסטומיוס, פרוקורטור ומשנה לנציב של סוריה. מעשים אלו אירעו בימי נציבותו של לוסיוס קוויטוס (קיטוס) בארץ ישראל (117 למנינם). טריינוס קיסר רומי מינה את המצביא קיטוס לנציב בארץ ישראל, כדי לדכא את המרידה של היהודים בארץ ישראל. הצלם הועמד במקומו של ההיכל, שכן באותה שעה היה ההיכל חרב.<br>• • •<br>בשבעה עשר בתמוז, שלא כמו בתשעה באב, אין התענית חובה אלא רשות.</small><br>
ושואלים: <strong>מפני מה לא קבעו אותו תענית?</strong> – מפני מה לא קבעו חכמים את שבעה עשר בתמוז תענית ציבור חמורה שהיא חובה, כמו שקבעו את תשעה באב? והרי חמישה דברים אירעו את אבותינו בשבעה עשר בתמוז וחמישה דברים בתשעה באב, ואם כן, היה להם לחכמים להשוות את שבעה עשר בתמוז לתשעה באב!<br>
ומשיבים (שלוש תשובות): אמר <strong>חיננא אבוי דבר ינטה בשם רבי בנייה:</strong> מפני <strong>שלא קיבלו רוב ציבור עליהם</strong> – חכמים ביקשו לקבוע את שבעה עשר בתמוז תענית, אבל לא קבעו אותו תענית, מפני שרוב הציבור לא קיבלו עליהם את התענית בשבעה עשר בתמוז, וגזרה שבית דין גוזרים ואין רוב ציבור מקבלים עליהם אינה גזרה (ירושלמי שבת א,ד)<strong>.</strong>
<strong>אמר רבי יהושע בן לוי: כל מה שנעשה בזה חזר, וכל מה שנעשה בזה לא חזר</strong> – מפני שהפורענויות שאירעו בשבעה עשר בתמוז חזרו לתקנן: נשתברו הלוחות - ניתנו לוחות שניים, שרף אפוסטומוס את התורה - התורה קיימת, העמיד צלם בהיכל - הוסר הצלם ('כל מה שנעשה' משמעו: רוב). אבל הפורענויות שאירעו בתשעה באב לא חזרו לתקנן: חרב הבית - הבית עוד לא נבנה, נחרשה העיר - העיר נתונה ביד זרים. ולכן לא קבעו את שבעה עשר בתמוז תענית כמו שקבעו את תשעה באב<strong>.</strong>
<strong>אמר רבי לוי: כתיב: "אשר יעשה אותם האדם וחי בהם"</strong> (ויקרא יח,ה)<strong>, ואין מאור עיניו של אדם חוזר אלא לאחר ארבעים יום</strong> – מפני שאדם שמתענה, הרעב מחשיך את מאור עיניו, ואין מאור עיניו של אדם שמתענה חוזר לתקנו אלא לאחר ארבעים יום משהתענה, והיות ואין משבעה עשר בתמוז עד תשעה באב ארבעים יום, אם יתענה אדם בשבעה עשר בתמוז ויחזור ויתענה בתשעה באב, יש בזה משום סכנת נפשות, והתורה אמרה: "וחי בהם", ולא שימות בהם, שאם יש בקיום מצוה משום סכנה לחיים, יש לעבור על אותה מצוה, ולא למות בגללה, ומכאן שפיקוח נפש דוחה את כל התורה, ולכן לא קבעו את שבעה עשר בתמוז תענית<strong>.</strong><br><br><small>ב<strong>בבלי ראש השנה</strong> יח,א-ב אמרו: על שישה חודשים שלוחים יוצאים... על אב מפני התענית... - וליפקו נמי אתמוז ואטבת (רש"י: דכולהו ימי תענית נינהו בזמן הזה שאין בית המקדש קיים, ומתניתין בזמן הזה קא מיירי, מדקתני וכשהמקדש קיים כו'), דאמר רב חנא בר ביזנא אמר רבי שמעון חסידא: מאי דכתיב: "כה אמר ה' צבאות צום הרביעי וצום החמישי וצום השביעי וצום העשירי יהיה לבית יהודה לששון ולשמחה" (זכריה ח), קרי להו צום, וקרי להו ששון ושמחה, אלא לאו הכי קאמר: בזמן שיש שלום (רש"י: שאין יד הגויים תקיפה על ישראל. רמב"ן: בזמן שבית המקדש קיים) - יהיו לששון ולשמחה (רש"י: ליאסר בהספד ובתענית), אין שלום (רמב"ן: בזמן חורבן) - צום. - אמר רב פפא: הכי קאמר: בזמן שיש שלום - יהיו לששון ולשמחה, אין שלום ויש שמד - צום (רש"י: חובה להתענות בהם), אין שלום ואין שמד, רצו (רמב"ן: רוב ציבור להתענות) - מתענים, לא רצו - אין מתענים (רש"י: וכיון דרשות הוא, לא מטרחינן שלוחים עלייהו). - אי הכי, תשעה באב נמי (רמב"ן: אלמה שלוחים יוצאים על אב מפני התענית)! - אמר רב פפא: שאני תשעה באב, הואיל והוכפלו בו צרות. דאמר מר: בתשעה באב חרב הבית בראשונה ובשנייה, ונלכדה ביתר, ונחרשה העיר.<br><br>ובעלי התוספות שם אמרו: הואיל והוכפלו בו צרות - ביום שבעה עשר בתמוז נמי אירעו חמישה דברים, כדתנן בפרק בתרא דתענית, אבל חורבן בית המקדש תקיפא טובא, ועוד, לא דמי לתשעה באב דצרה אחת הוכפלה בו.<br><br>לפי הבבלי, התענית בשבעה עשר בתמוז רשות היא (באין שלום ואין שמד), וזהו מה ששאלו בירושלמי כאן: מפני מה לא קבעו את שבעה עשר בתמוז חובה? ובבבלי שאלו: מפני מה קבעו את תשעה באב חובה? התשובות שהשיבו בירושלמי יש בהן כדי להשיב לשאלה זו.</small><br>• • •
(ח)  במשנה שנינו, שבתשעה באב נגזר על אבותינו שלא ייכנסו לארץ. מניין שאירע דבר זה בתשעה באב? -
ואומרים: <strong>הדא היא דכתיב</strong> – זה הוא שכתוב (בענין סדר מסע הדגלים)<strong>: "ויהי בשנה השנית בחודש השני בעשרים בחודש" וגו'</strong> "ויסעו בני ישראל למסעיהם ממדבר סיני" (במדבר י,יא) – הרי שנסעו בעשרים באייר בשנה השנייה לצאתם ממצרים<strong>, וכתיב</strong> (בענין המסע)<strong>: "ויסעו מהר יי' דרך שלשת ימים"</strong> (במדבר י,לג) – הרי שנסעו שלושה ימים, עשרים, עשרים ואחד ועשרים ושניים באייר, <strong>-</strong> אמר <strong>רבי זכריה</strong> (אמורא ארץ ישראלי בדור הרביעי) <strong>חתניה דרבי לוי</strong> – חתנו של רבי לוי<strong>:</strong> משל <strong>לאילין טלייא דמיתפניי מן [בית</strong> (מילה זו נוספה על פי "שרידי הירושלמי")<strong>] סיפרא ונפקון</strong> (ונפקין) <strong>לון פריי</strong> (כך צריך לומר, כמו בירושלמי ביצה ה,ב, והגרסה 'בכפריי' היא שיבוש של מגיה) – לאלה הילדים המשתחררים מבית הספר ויוצאים להם רצים (כבורחים מבית הספר). כך היו ישראל בורחים מהר סיני דרך שלושת ימים, לפי שלמדו הרבה תורה בסיני. ואמר כך, משום שלא אמר הכתוב שנסעו מהר סיני למקום פלוני, כדרך הכתובים, אלא אמר שנסעו מהר ה', ומשמע שהיתה כוונתם לנסוע מהר ה' ולהתרחק משם. או שאמר כך, משום שדרש את המילה 'מֵהַר' כאילו כתוב 'מַהֵר', שנסעו במהירות משם<strong>. בו ביום נתאוו תאוה</strong> – באותו יום, בעשרים ושניים באייר, התאוו בני ישראל תאווה לאכול בשר (במדבר יא,ד), וכתוב (בענין אכילת הבשר): <strong>"עד חודש ימים עד אשר יצא מאפכם"</strong> (במדבר יא,כ) <strong>–</strong> שנתן להם ה' בשר לאכול חודש ימים (שלושים יום (ירושלמי מועד קטן ג,א)), הרי שאכלו בשר מעשרים ושניים באייר עד עשרים ושניים בסיון (שמונה ימים מאייר, שהוא חסר, ועשרים ושניים ימים מסיון הם שלושים יום)<strong>, ו</strong>(<strong>ב</strong>)<strong>שבעת ימי מרים</strong> – אחר כך בעשרים ושניים בסיון נסע העם לחצרות, והיה מעשה מרים, שדיברה נגד משה ונענשה והצטרעה במשך שבעת ימים, שכתוב: <strong>"ותסגר מרים מחוץ למחנה</strong> שבעת ימים<strong>"</strong> (במדבר יב,טו) – הרי שהוסגרה מרים מעשרים ושניים בסיון עד עשרים ושמונה בסיון<strong>, ו</strong>(<strong>ב</strong>)<strong>ארבעים יום של מרגלים</strong> – אחר כך בעשרים ושמונה בסיון נסע העם למדבר פארן, והיה מעשה המרגלים, שנשלחו בעשרים ותשעה בסיון ותרו את הארץ במשך ארבעים יום, שכתוב: <strong>"וישובו מתור הארץ מקץ ארבעים יום"</strong> (במדבר יג,כה) – הרי שחזרו המרגלים בתשעה באב, ובאותו יום נגזר על אבותינו שלא ייכנסו לארץ<strong>.</strong><br><br><small>ב<strong>בבלי תענית</strong> כט,א אמרו: בתשעה באב נגזר על אבותינו שלא ייכנסו לארץ. מנלן? - דכתיב: "ויהי בשנה השנית בחודש השני בעשרים בחודש נעלה הענן מעל משכן העדות" (במדבר י), וכתיב: "ויסעו מהר ה' דרך שלושת ימים" (במדבר י), ואמר רבי חמא בר חנינא: אותו היום סרו מאחרי ה' (רש"י: התאוו האספסוף תאוה, כדי למרוד בהקב"ה), וכתיב: "והאספסוף אשר בקרבו התאוו תאוה וישובו ויבכו גם בני ישראל" וגו' (במדבר יא), וכתיב: "עד חודש ימים" וגו' (במדבר יא), וכתיב: "ותיסגר מרים מחוץ למחנה שבעת ימים" (במדבר יב), וכתיב: "שלח לך אנשים" (במדבר יג), ותניא: בעשרים ותשעה בסיון שלח משה מרגלים, וכתיב: "וישובו מתור הארץ מקץ ארבעים יום" (במדבר יג). - ארבעים נכי חד הוו! (שניים מסיון ועשרים ותשעה מתמוז ושמונה מאב) - אמר אביי: תמוז דההיא שתא מלויי מליוה.<br><br>רבי חמא בר חנינא דרש: "מהר ה'" - מאחר ה' (חילוף אותיות ה ו-ח).<br>לפי הבבלי, חזרו המרגלים בשמונה באב (חודש תמוז של אותה שנה היה מלא).<br><br>ב<strong>סדר עולם רבה</strong> פרק ח נאמר: "ויהי בשנה השנית בחודש השני בעשרים בחודש נעלה הענן" (במדבר י,יא), נמצאו עושים במדבר סיני שנים עשר חודש חסר עשרה ימים. נסעו ממדבר סיני ובאו להם לקברות התאוה, ועשו שם שלושים יום, שנאמר: "לא יום אחד תאכלון" וגו', "עד חודש ימים" וגו' (במדבר יא,יט-כ). נסעו מקברות התאוה ובאו לחצרות, ועשו שם שבעה ימים, שנאמר: "ותיסגר מרים" וגו' "שבעת ימים" (במדבר יב,טו). נסעו מחצרות ובאו להם למדבר פארן בעשרים ושמונה בסיון, ובעשרים ותשעה בסיון שלח משה מרגלים, שנאמר: "והימים ימי ביכורי ענבים" (במדבר יג,כ), "וישובו מתור הארץ מקץ ארבעים יום" (במדבר יג,כה), ותשעה באב היה, שתימצא אומר: בתשעה באב נגזר על אבותינו שלא ייכנסו לארץ.<br><br>לפי סדר עולם רבה והירושלמי, חזרו המרגלים בתשעה באב (חודש תמוז של אותה שנה היה חסר).<br><br><strong>"ויסעו מהר ה' דרך שלושת ימים"</strong><br>ב<strong>ילקוט שמעוני</strong> פרשת 'בהעלותך' תשכט נאמר: "ויסעו מהר ה' דרך שלושת ימים" - לא אמר להם לישראל אלא מהלך יום אחד, ונסעו על פי עצמם מהלך שלושה ימים בורחים מהר סיני, מפני שעשו שם שנה פחות אחד עשר יום (שבראש חודש סיון באו למדבר סיני ונסעו משם בעשרים באייר), והיה נותן להם מצוות בכל יום, וכשאמר משה ליסע משם מסע יום אחד, הלכו מהלך שלושה ימים ולילה אחד, כתינוק שיוצא מבית הספר ורץ.</small><br>• • •<br><strong>"וילכו ויבואו אל משה ואל אהרן</strong> ואל כל עדת בני ישראל<strong>" וגו'</strong> "וישיבו אותם דבר ואת כל העדה" (במדבר יג,כו) <strong>–</strong> מהו הדבר שהשיבו אותם המרגלים? - <strong>אתון אשכחינון עסיקין בהילכות חלה וערלה</strong> – באו (המרגלים) ומצאום (את בני ישראל) עוסקים בהלכות חלה ועורלה. חלה ועורלה שונות משאר כל המצוות התלויות בארץ, שבכולן לא התחייבו ישראל אלא לאחר ירושה וישיבה (כיבוש הארץ וחלוקתה לשבטים), ואילו בחלה ובעורלה התחייבו מיד משנכנסו לארץ. מכיון שעמדו ישראל להיכנס לארץ, היו עסוקים באותה השעה בהלכות חלה ועורלה, כדי לקיים אותן מיד בכניסתם לארץ<strong>. אמרו להן</strong> (המרגלים לבני ישראל)<strong>: לארץ אין אתם נכנסין, ואתם עסוקין בהילכות חלה וערלה?!</strong> – וזהו שאמר הכתוב: "וישיבו אותם דבר", שאין זו פתיחה לסיפורם של המרגלים, האמור בפסוקים מכאן ואילך, אלא שהשיבו להם 'דבר' זה: לארץ אין אתם נכנסים וכו'.
<strong>מיד: "ותשא כל העדה ויתנו את קולם ויבכו העם בלילה ההוא"</strong> (במדבר יד,א) – בני ישראל בכו, כששמעו את דברי המרגלים<strong>. אמר להן</strong> (ב"שרידי הירושלמי": אמר הקב"ה (לבני ישראל))<strong>: אתם בכיתם לפני בכייה של תפלות</strong> (שטות, הבל)<strong>, חיי</strong> (אולי צריך לומר: חייכם (לשון שבועה))<strong>, עתידין אתם לבכות בכייה של ממש,</strong> שנאמר (בקינה על החורבן): <strong>"בכה תבכה בלילה"</strong> (איכה א,ב) – ישראל יבכו בכייה של ממש על חורבן בית המקדש ('בכה תבכה'), בגלל הלילה ההוא ('בלילה' – בגלל הלילה) ובאותו הלילה ההוא ('בלילה' – בשעת הלילה), שבו בכו בכייה של תפלות<strong>.</strong>
<strong>תני</strong> – שנה (ברייתא) <strong>רבי שמעון בן יוחי: כתיב</strong> – כתוב (בענין המתאווים תאוה)<strong>: "וישמע משה את העם בוכה למשפחותיו" וגו'</strong> (במדבר יא,י) <strong>- על שש עריות שאסר להן משה</strong> – העם בכה, בגלל שנאסרו עליהם שש עריות (קרובות משפחה) שהיו מותרות להם, ודרש את המילה "למשפחותיו" - על עסקי משפחותיו (בבלי יומא עה,א). שש העריות האלו הן: אחותו, אחות אביו, אחות אימו, אחות אשתו, אשת אחיו ואשת אחי אביו. העריות האלו אין בהן מיתת בית דין, אבל יש בהן עונש כרת, ואין בן נח מוזהר עליהן (ירושלמי יבמות יא,ב. אין למנות בעריות האלו נידה, אף על פי שנידה שווה בדינה לעריות האלו, משום שנידה אינה אסורה משום קרבת משפחה). קודם מתן תורה נחשבו ישראל כבני נח, והיו העריות האלו מותרות להם, ולאחר מתן תורה נאסרו עליהם. כשם שהיתה הבכייה על דברי המרגלים, שבכה העם בתשעה באב, בכייה של תפלות, כך היתה בכייה זו על שש עריות, שבכה העם בעשרים ושניים באייר, בכייה של תפלות, ולכן הוזכרה כאן בכייה זו<strong>.</strong><br><br><small>ב<strong>בבלי תענית</strong> כט,א אמרו: ...וכתיב: "ותישא כל העדה וייתנו את קולם ויבכו העם בלילה ההוא" (במדבר יד), ואמר רבה אמר רבי יוחנן: אותו הלילה (של הבכי) ליל תשעה באב היה (הגרסה בכתבי היד: אותו היום תשעה באב היה). אמר להם הקב"ה: אתם בכיתם בכייה של חינם, ואני אקבע לכם בכייה לדורות (על שני החורבנות).<br><br>וב<strong>בבלי סנהדרין</strong> קד,ב אמרו: "בכה תבכה בלילה" (איכה א)... "בלילה" - על עסקי לילה (רש"י: לפי שבכו אותו לילה בכיית חינם), שנאמר: "ותישא כל העדה וייתנו את קולם ויבכו העם בלילה ההוא" (במדבר יד). אמר רבה אמר רבי יוחנן: אותו הלילה ליל תשעה באב היה, אמר להם הקדוש ברוך הוא לישראל: אתם בכיתם בכייה של חינם, ואני אקבע לכם בכייה לדורות.<br><br><strong>בכייה של תפלות</strong><br>ב<strong>ספרי</strong> 'במדבר' פסקה צ וב<strong>ספרי זוטא</strong> פסקה יא נאמר: "וישמע משה את העם בוכה למשפחותיו" - היה רבי נהוראי אומר: מלמד, שהיו ישראל בוכים בשעה שאמר להם משה לפרוש מן העריות, שהיה כל אחד מהם נושא את אחותו ואת אחות אביו ואת אחות אימו, וכיון שאמר להם משה לפרוש מן העריות היו מתרעמים.<br><br>ב<strong>איכה רבה</strong> א,כג נאמר: "בכה תבכה" - תני רבי שמעון בן יוחאי: אמר הקב"ה לישראל: חייכם, אתם בכיתם לפני בכייה של תפלות, סופכם לבכות בכייה של ממש. רבי יהושע דסכנין בשם רבי לוי: בשני מקומות בכו ישראל בכייה של תפלות על מנת לבכות בכייה של ממש. והיכן בכו ישראל בכייה של תפלות? - כתיב: "וישמע משה את העם בוכה למשפחותיו" (במדבר יא,י), והדין: "ותישא כל העדה וייתנו את קולם" (במדבר יד,א).</small><br>• • •
(ט)  <strong>אמר לון</strong> – אמר להם (משה למרגלים)<strong>: אפילו כן מה חמיתון?</strong> – אף על פי כן (אף על פי שאמרתם, שאין ישראל נכנסים לארץ), מה ראיתם? שעדיין לא סיפרתם מה שראיתם בארץ, וכבר אמרתם, שאין ישראל נכנסים לארץ. ועוד, שיש לכם לספר מה שראיתם בארץ, ואין לכם להסיק מסקנה, שאין ישראל נכנסים לארץ. <strong>- אמרון ליה</strong> – אמרו לו (המרגלים למשה)<strong>: "ארץ אוכלת יושביה היא"</strong> (במדבר יג,לב) <strong>- כל קירווא דהוינן עלין תמן, הוינן משכחין מתין</strong> – כל עיר שהיינו באים שם, היינו מוצאים מתים (שמתו אנשים בעיר)<strong>.</strong>
<strong>אמר להן הקב"ה</strong> (למרגלים)<strong>: בטובה שעשיתי לכם אמרתם: "</strong>הארץ אשר עברנו בה לתור אותה <strong>ארץ אוכלת יושביה היא"</strong> – על הטובה שעשיתי לכם אמרתם שהיא רעה<strong>.</strong> ומהי הטובה שעשה ה' להם? - <strong>כל קירייה דהוון עלין בה, הוה טב קרתא מיית</strong> – כל עיר שהיו (המרגלים) באים בה, היה טוב העיר (האיש החשוב בעיר, ראש העיר) מת<strong>. עד דהוון מיטפלין ביה, הוון מייללין</strong> (צריך לומר: מאללין) <strong>קרתא, ונפקין לון, ובר נש לא ידע בהון</strong> – בעוד שהיו (אנשי העיר) מטפלים בו (עסוקים בקבורת האיש שמת), היו (המרגלים) מרגלים את העיר, ויוצאים להם (מן העיר), ואיש (מאנשי העיר) לא ידע (הכיר, ראה) בהם (את המרגלים)<strong>. ולא עוד, אלא דאמרתון</strong> – ולא זו בלבד, אלא שגם אמרתם<strong>: "</strong>ושם ראינו את הנפילים (ענקים)... <strong>ונהי בעינינו כחגבים וכן היינו בעיניהם"</strong> (במדבר יג,לג)<strong>. [אמר להם הקב"ה: ניחא אמרתון: "ונהי בעינינו כחגבים"; אלא "וכן היינו בעיניהם"</strong> (מילים אלו נוספו על פי מסירה אחרת) – נוח (מובן) מה שאמרתם: "ונהי בעינינו כחגבים", שדימיתם את עצמכם כחגבים לעומת הנפילים; אלא מה שאמרתם: "וכן היינו בעיניהם", שהנחתם שכך הייתם גם בעיניהם,<strong>] - ידעין הויתון מה דהוינא עבד לכון באפיהון?!</strong> – וכי יודעים הייתם מה שהייתי עושה אתכם בפניהם (מה שהייתם בעיניהם)?! שאין אתם יודעים מה שהייתם בעיניהם.<br><br><small>ב<strong>בבלי סוטה</strong> לה,א אמרו: "ארץ אוכלת יושביה היא" (במדבר יג) - דרש רבא: אמר הקב"ה: אני חשבתיה לטובה (רש"י: שהראיתיה להם כאוכלת יושביה, שמתים בה תדיר) והם חשבוה לרעה, אני חשבתיה לטובה - דכל היכא דמטו, מית חשיבא דידהו, כי היכי דלטרדו ולא לשאלו אבתרייהו, ויש אומרים: איוב מת (רש"י: שלא תגן זכותו עליהם), והיו הכל מתעסקים בהספדו, והם חשבוה לרעה - "ארץ אוכלת יושביה היא".  "ונהי בעינינו כחגבים וכן היינו בעיניהם" (במדבר יג) - אמר רב משרשיא: מרגלים שקרנים היו, בשלמא (זה ניחא, אין פלא בדבר) "ונהי בעינינו כחגבים" - לחיי (טוב ונכון), אלא "וכן היינו בעיניהם" - מהיכן היו יודעים? - ולא היא (אין תמיהה), כשהיו (בני המקום) מברים את האבלים (מאכילים אותם סעודה הבראה), היו מברים אותם תחת הארזים, וכשראו אותם (המרגלים), עלו לאילנות, שמעו שהם אומרים: רואים אנו באילנות בני אדם דומים לחגבים.<br><br>בבבלי תירצו את דברי המרגלים, ולכן לא היה להחזיק אותם שקרנים, והיו כל דבריהם אמת, ואילו בירושלמי לא תירצו את דבריהם.<br><br>ב<strong>מדרש תנחומא</strong> (בובר) פרשת 'שלח' סימן י נאמר: אמר הקב"ה: בוא וראה טובות שעשיתי להם כשהלכו לתור את הארץ, כל מקום שהיו נכנסים הייתי עושה לראש העיר למות, וכיון שהיו נכנסים, מוצאים כל בני העיר מטפלים עם ראש העיר, ולא היו נותנים דעתם להם. ובטובה שעשיתי להם הוציאו שם רע, מה אמרו למשה, "ארץ אוכלת יושביה היא" (במדבר יג,לב), ואחר כל הטובה הזאת שעשיתי עימהם, שלא יתנכרו בהם שהם מרגלים ויתפשו אותם, אמרו לשון הרע.<br><br>וב<strong>מדרש תנחומא</strong> פרשת 'שלח' סימן ז נאמר: כשהיו נכנסים לעיר, הדבר נוגף את הגדולים, ומתעסקים בני העיר בקבורתם, והיו נכנסים וברייה לא היתה רואה אותם. לכך אמרו: "הארץ אשר עברנו בה לתור אותה ארץ אוכלת יושביה היא". בנס שהיה עושה להם הקב"ה, בו הוציאו דיבה.<br><br>ב<strong>במדבר רבה</strong> טז,יא וב<strong>מדרש תנחומא</strong> פרשת 'שלח' סימן ז נאמר: אמרו: "ונהי בעינינו כחגבים" - אמר הקב"ה: ויתרתי (מחלתי), אלא "וכן היינו בעיניהם" - מקפיד (מתרעם) אני, וכי יודעים הייתם מה עשיתי אתכם בעיניהם?! מי יאמר לכם, שלא הייתם בעיניהם כמלאכים?</small><br>• • •<br><strong>אמר רבי שמעון בן לקיש: דיברו דברים כלפי למעלן</strong> (מעלה)<strong>:</strong> – המרגלים דיברו דברים קשים כנגד הקב"ה, שאמרו: <strong>"</strong>לא נוכל לעלות אל העם <strong>כי חזק הוא ממנו"</strong> (במדבר יג,לא) <strong>– אמרו</strong> (המרגלים)<strong>: כביכול</strong> – כאילו יכול להיות כך (כאילו אפשר לומר כך כלפי הקב"ה)<strong>, אפילו לא יכיל להון</strong> – אפילו הקב"ה אינו יכול להם (ליושבי הארץ). ודרש את המילה "ממנו" כאילו מוסבת על הקב"ה ('ממנו' - מאיתו), שהעם בכנען חזק יותר מן הקב"ה. אבל לפי פשוטו של מקרא, המילה "ממנו" מוסבת על בני ישראל ('ממנו' - מאיתנו), שהעם בכנען חזק יותר מבני ישראל<strong>.</strong>
אמר <strong>רבי לוי</strong> (אמורא ארץ ישראלי בדור השלישי) <strong>בשם רבי חמא בר חנינה</strong> (אמורא ארץ ישראלי בדור השני)<strong>: "לקול המולה גדולה</strong> הצית אש עליה ורעו דליותיו<strong>"</strong> (ירמיהו יא,טז) <strong>- לקול המילה</strong> (כך הוא גם ב"שרידי הירושלמי", והגרסה 'המ<strong>ו</strong>לה' היא שיבוש של מגיה) <strong>הגדולה שאמרתם</strong> (ב"שרידי הירושלמי" נוסף: "כי חזק הוא ממנו") – בגלל שדיברתם מילים קשות כלפי הקב"ה, שאמרתם: "כי חזק הוא ממנו" (דרש 'המולה' כמו 'המילה', משום שהאות ו במילה זו יתרה, שכן האות ל דגושה)<strong>, "הצית אש עליה ורעו דליותיו"</strong> – גרמתם לעצמכם שהעניש ה' אתכם, שמתו העדה במדבר, ובניהם רעו (נעו ונדו) במדבר ארבעים שנה. ועוד יש במשמע, שגרמו פורענויות לדורות ביום הזה, שהוצת בית המקדש באש, וישראל גלו<strong>.</strong><br><br><small>ב<strong>בבלי סוטה</strong> לה,א אמרו: אמר רבי חנינא בר פפא (אמורא ארץ ישראלי בדור השלישי): דבר גדול דיברו מרגלים באותה שעה, "כי חזק הוא ממנו (מן הקב"ה)" (במדבר יג) - אל תקרי 'ממנו' אלא 'ממנו' (רש"י: לא גרס, שאין הפרש קריאה בין 'ממנו' הנאמר על יחיד שמדברים עליו ל'ממנו' של רבים שאומרים על עצמם), אמרו: כביכול, אפילו בעל הבית (רש"י: אדון העולם) אינו יכול להוציא כליו משם (רש"י: אם הפקידם שם).<br><br>וב<strong>בבלי מנחות</strong> נג,ב אמרו: "לקול המולה גדולה הצית אש עליה ורעו דליותיו" (ירמיהו יא) - אמר רבי חנינא בר פפא: לקול מיליהם של מרגלים נתרועעו דליותיהם של ישראל, דאמר רבי חנינא בר פפא: דבר גדול דיברו מרגלים באותה שעה, "כי חזק הוא ממנו" (במדבר יג) - אל תיקרי 'ממנו' אלא 'ממנו', אמרו: כביכול אפילו בעל הבית אינו יכול להוציא כליו משם. מתקיף לה רבי אחא בר חנינא (אמורא ארץ ישראלי בדור השלישי) / רב אחא בר פפא (אמורא בדור השלישי) / רבי חייא בר פפא (אמורא ארץ ישראלי בדור הרביעי): האי 'לקול המלה', 'לקול מלה' (בלא האות ה) מיבעי ליה! - אלא...<br><br>וב<strong>במדבר רבה</strong> טז,יא וב<strong>מדרש תנחומא</strong> פרשת 'שלח' סימן ז נאמר: אמרו: "כי חזק הוא ממנו" - אמר ריש לקיש: הטיחו דברים כלפי מעלה, ובאותו עוון נגזר עליהם גזרות קשות. מה הקב"ה אומר לירמיה, לך אמור להם: אין אתם יודעים מה הוצאתם מפיכם, שנאמר: "לקול המולה גדולה הצית אש עליה ורעו דליותיו" (ירמיהו יא,טז), 'לקול המולה גדולה' שאמרתם, מה גרמתם לעצמכם, 'הצית אש עליה', "יום לשנה יום לשנה תשאו את עוונותיכם".</small><br>• • •
(י)  במשנה שנינו, שבתשעה באב חרב הבית בראשונה ובשנייה.
ואומרים: <strong>תני –</strong> שנוי (שנו ברייתא בתוספתא תעניות ג,ט)<strong>: רבי יוסי</strong> (בן חלפתא, תנא בדור הרביעי) <strong>אומר: יום שחרב הבית</strong> (בית המקדש הראשון) <strong>היה מוצאי שבת</strong> (יום ראשון) <strong>ומוצאי שמיטה</strong> (שנה ראשונה לאחר שנת השמיטה) <strong>ומשמרתו של יהויריב</strong> (המשמר הראשון מעשרים וארבעה משמרות הכוהנים) <strong>בתשעה</strong> (צריך לומר: <strong>ו</strong>תשעה, וכן הוא ב"שרידי הירושלמי") <strong>באב, וכן בשני –</strong> גם יום שחרב הבית השני היה יום ראשון ומוצאי שמיטה ומשמרתו של יהויריב ותשעה באב<strong>. בזה ובזה –</strong> ביום הזה שחרב הבית הראשון וביום הזה שחרב הבית השני, <strong>היו הלוים עומדין על הדוכן ואומרין: "וישב עליהם את אונם וברעתם יצמיתם יצמיתם יי' אלהינו"</strong> (תהילים צד,כג) <strong>–</strong> הלויים אמרו במקדש ביום הזה את השיר הזה. וכיוונו בפסוק הזה, שישלם ה' לאויבים את גמול רשעתם במידה כנגד מידה, וישמידם בגלל רעתם (הפסוק הזה הוא האחרון בשיר של יום רביעי)<strong>.</strong><br><br><small>ב<strong>תוספתא תעניות</strong> ג,ט שנו: רבי יוסה אומר: מגלגלים זכות ליום זכאי, וחובה ליום חייב. כשחרב בית המקדש בראשונה מוצאי שבת היה, ומוצאי שביעית היתה (אותה השנה), ומשמרתו של יהויריב היתה (אותה השבת), ותשעה באב היה. וכן בשנייה. והלויים עומדים על דוכנם ואומרים: "וישב עליהם את אונם" וגו' (תהילים צד,כג).<br><br>וב<strong>סדר עולם רבה</strong> פרק ל נאמר: היה רבי יוסי אומר: מגלגלים זכות ליום זכות, וחובה ליום חובה, שנמצאת אומר, כשחרב הבית בראשונה, אותו היום מוצאי שבת היה, ומוצאי שביעית היתה, ומשמרתו של יהויריב היתה, ותשעה באב היה, וכן שנייה, ובזה ובזה הלויים עומדים על דוכנם ואומרים שירה, ומה שירה אמרו, "וישב עליהם את אונם" וגו' (תהילים צד,כג).<br><br>וב<strong>בבלי תענית</strong> כט,א אמרו: חרב הבית... ובשניה - מנלן? - דתניא: רבי יוסי אומר: מגלגלים זכות ליום זכות וחובה ליום חובה (רש"י: היינו תשעה באב, שרגילות להיות בו רעות). אמרו: כשחרב הבית בראשונה, אותו היום תשעה באב היה, ומוצאי שבת (רש"י: יום ראשון) היה, ומוצאי שביעית (רש"י: שמינית) היתה, ומשמרתו של יהויריב היתה, והלויים עומדים על דוכנם. ומה שירה היו אומרים? - "וישב עליהם את אונם וברעתם יצמיתם" (תהילים צד). ולא הספיקו לומר "יצמיתם ה' אלוהינו", עד שבאו גויים וכבשום. וכן בשנייה.<br><br>בבבלי ערכין יג,א אמרו, שיום שחרב הבית השני לא היה משמרתו של יהויריב, משום שבראשית ימי הבית השני עלו מן הגולה ארבעה משמרות כוהנים בלבד, וחילקום לעשרים וארבעה משמרות, וקבעו שהמשמרות שיעלו מן הגולה לאחר מכן, ובהם משמרתו של יהויריב, לא יהיו משמרות בפני עצמם, ואם כן, לא היה בבית שני משמרתו של יהויריב. ומה שאמרו בברייתא: "וכן בשנייה" מוסב על השאר: מוצאי שבת ומוצאי שמיטה ותשעה באב. וראה מה שכתבנו לעיל ד,ב בענין המשמרות שעלו מן הגולה.<br>• • •<br>הלויים היו אומרים שיר במקדש בכל יום בשעת ניסוך היין של הקורבנות.</small><br>
ואומרים: <strong>רבי שמעון בן לקיש בעא קומי רבי יוחנן –</strong> רבי שמעון בן לקיש (ריש לקיש) שאל לפני רבי יוחנן<strong>: מהו לומר שיר בלא נסכים? –</strong> האם יכולים הלויים לומר שיר במקדש שלא בשעת ניסוך היין? <strong>- אמר ליה –</strong> אמר לו (רבי יוחנן לרבי שמעון בן לקיש)<strong>: נישמעינה מן הדא דתני –</strong> נלמד אותה (את ההלכה הזאת ששאלת) מן זאת (הברייתא לעיל) ששנוי<strong>: בזה ובזה היו הלוים עומדין על הדוכן ואומרים: "וישב עליהם את אונם" וגו' –</strong> הלויים אמרו במקדש ביום שחרב הבית את השיר הזה, והיה זה שלא בשעת ניסוך היין, כמו שאמר להלן רבי יוחנן לרבי שמעון בן לקיש, ומכאן שיכולים הלויים לומר שיר במקדש שלא בשעת ניסוך היין<strong>.</strong><br>
ואומרים: <strong>רבי אבהו</strong> (אמורא ארץ ישראלי בדור השלישי) <strong>אמר: איתפלגון רבי יוחנן ורבי שמעון בן לקיש –</strong> נחלקו רבי יוחנן ורבי שמעון בן לקיש (בהלכה הזאת)<strong>. רבי יוחנן אמר: אומרים שיר בלא נסכים –</strong> הלויים יכולים לומר שיר במקדש שלא בשעת ניסוך היין<strong>. רבי שמעון בן לקיש אמר: אין אומרים שיר בלא נסכים –</strong> אין הלויים יכולים לומר שיר במקדש שלא בשעת ניסוך היין<strong>. התיב רבי יוחנן לרבי שמעון בן לקיש –</strong> השיב (הקשה) רבי יוחנן לרבי שמעון בן לקיש<strong>: והתני –</strong> והרי שנוי<strong>: בזה ובזה היו הלוים עומדים על הדוכן ואומרים: "וישב עליהם את אונם"! –</strong> ומכאן שיכולים הלויים לומר שיר במקדש שלא בשעת ניסוך היין, כאמור לעיל, שלא כדעת רבי שמעון בן לקיש<strong>. - אמר ליה רבי שמעון בן לקיש</strong> (לרבי יוחנן)<strong>: מה את שמע מינה? –</strong> מה אתה למד ממנה (מן הברייתא)? שאין לך ללמוד מכאן שיכולים הלויים לומר שיר במקדש שלא בשעת ניסוך היין, כמבואר להלן לדעת רבי שמעון בן לקיש. <strong>- אמר ליה</strong> (רבי יוחנן לרבי שמעון בן לקיש)<strong>: מאחר שאִילו נסכים היו, זמנו של שיר היה –</strong> מאחר (מכיון) שאִילו השיר שהיו הלויים אומרים במקדש ביום שחרב הבית היה בשעת ניסוך היין, היתה שעה זו זמנו של שיר של יום זה, כמבואר להלן לדעת רבי יוחנן, והוא שיר של יום ראשון (תהילים כד), אבל מכיון שלא אמרו שיר של יום זה, אלא אמרו שיר של יום רביעי (תהילים צד), הרי שהשיר שאמרו הלויים ביום שחרב הבית לא היה בשעת ניסוך היין, ואם כן, אתה למד מכאן שיכולים הלויים לומר שיר במקדש שלא בשעת ניסוך היין, שלא כדעת רבי שמעון בן לקיש<strong>.</strong><br>
כשהקריבו קורבנות אתמול (ולפני זמן) ומביאים את נסכיהם היום, איזה שיר הלויים אומרים במקדש בשעת ניסוך היין? - נחלקו רבי יוחנן ורבי שמעון בן לקיש בהלכה הזאת.
<strong>רבי יוחנן אמר: שירו של יום –</strong> הלויים אומרים בשעת ניסוך היין שיר של יום שמביאים בו את הנסכים<strong>. רבי שמעון בן לקיש אמר: שירו של אתמול –</strong> הלויים אומרים בשעת ניסוך היין שיר של אתמול שהקריבו בו את הקורבנות, ואין אומרים שיר של יום שמביאים בו את הנסכים<strong>.</strong><br><br><small>לדעת רבי שמעון בן לקיש, כשהקריבו קורבנות אתמול (ולפני זמן) ומביאים את נסכיהם היום, הלויים אומרים בשעת ניסוך היין שיר של אתמול שהקריבו בו את הקורבנות. לפי זה, הלויים אמרו ביום שחרב הבית שיר של יום רביעי, משום שהביאו ביום ראשון זה את נסכיהם של קורבנות שהקריבו ביום רביעי (לפני זמן), ואמרו שיר זה בשעת ניסוך היין, ולכן אין ללמוד מכאן שיכולים הלויים לומר שיר במקדש שלא בשעת ניסוך היין.<br><br>אבל לדעת רבי יוחנן, כשהקריבו קורבנות אתמול (ולפני זמן) ומביאים את נסכיהם היום, הלויים אומרים בשעת ניסוך היין שיר של יום שמביאים בו את הנסכים. לפי זה, הלויים אמרו ביום שחרב הבית שיר של יום רביעי, לא משום שהביאו ביום ראשון זה את נסכיהם של קורבנות שהקריבו ביום רביעי (לפני זמן), שאם כן, היה עליהם לומר בשעת ניסוך היין שיר של יום ראשון, אלא הלויים אמרו ביום שחרב הבית שיר של יום רביעי, משום שאמרו שיר זה שלא בשעת ניסוך היין, וכשהלויים אומרים שיר שלא בשעת ניסוך היין, אומרים איזה שיר שירצו, ולכן יש ללמוד מכאן שיכולים הלויים לומר שיר במקדש שלא בשעת ניסוך היין.<br><br>משום כך, רבי יוחנן אמר: 'נשמעינה מן הדא', ורבי שמעון בן לקיש אמר: 'מה את שמע מינה?'.<br><br>ב<strong>מסכת סופרים</strong> יח,ב נאמר: למה אמרו שיאמרו מזמורים בכל חודש וחודש? ("נחלת יעקב": למה אמרו שיאמרו שיר בכל ראש חודש, כמו שמפרש לקמן שבכל ראש חודש ובכל המועדות אומרים שיר מעין המאורע, ולמה אומרים? בשלמא בזמן שבית המקדש קיים היו אומרים שיר על הקורבן, אבל עכשיו שאין קורבן, למה יאמרו שיר? - ועל זה משיב:) כרבי שמעון בן לקיש (שמזה מוכח שאומרים שיר בלא קורבן), דבעא קמיה רבי יוחנן: מהו לומר שיר בלא נסכים? - אמר ליה: נשמעינה מן הדא, בזה ובזה היו הלויים עומדים על הדוכן ואומרים, "וישב עליהם את אונם" (היינו לשון הירושלמי, אלא שכאן קיצר בלשון, ומוכח מהברייתא שמותר לומר שיר בלא קורבן, ואם כן, כיון שאומרים שיר בלא קורבן, לכן עכשיו נמי אומרים שיר, אף על גב שאין קורבן). לפיכך נהגו העם לומר מזמורים בעונתם (אף על פי שעכשיו אין לנו קורבן, אפילו הכי אומרים שיר בכל יום), דתנינן תמן, שיר שהלויים היו אומרים בבית המקדש...<br><br>ב<strong>בבלי ערכין</strong> יב,א אמרו: איבעיא להו: נסכים הבאים בפני עצמם (רש"י: כגון שהביאו היום קורבן ציבור ולא הביאו נסכים עימו והביאום למחר, דאמר מר (מנחות מד,ב): 'מנחתם ונסכיהם' בלילה, 'מנחתם ונסכיהם' אפילו למחר), טעונים שירה או אין טעונים שירה?<br>- תא שמע, רבי יוסי אומר: מגלגלים זכות ליום זכאי (רש"י: בניסן נגאלו, בניסן עתידים להיגאל), וחובה ליום חייב. אמרו: כשחרב הבית בראשונה, אותו היום תשעה באב היה, ומוצאי שבת (אחד בשבת) היה, ומוצאי שביעית (שמינית) היה, ומשמרתו של יהויריב היה, והיו לויים עומדים על דוכנם ואומרים שירה, ומה שירה אמרו? "וישב עליהם את אונם וברעתם יצמיתם" (תהילים צד), ולא הספיקו לומר "יצמיתם ה' אלוהינו", עד שבאו אויבים וכבשום. וכן בשנייה. האי שירה מאי עבידתיה? אילימא דעולת חובה, מי הואי? הא בשבעה עשר בתמוז בטל התמיד (שלא היו להם כבשים, מחמת שהיו צרים על ירושלים ואין יוצא ואין בא)! ואלא דעולת נדבה, והא תני רב מרי בריה דרב כהנא דלא צריכא (דאין עולת נדבה טעונה שיר, שהרי אין זמנה קבוע)! אלא לאו דנסכים (הבאים בפני עצמם).<br>- אמר רבא, ואיתימא רב אשי: ותסברא (רש"י: דשירה גמורה הואי ההיא שירה)? שירה דיומיה (דאחד בשבת) "לה' הארץ ומלואה" (תהילים כד), "וישב עליהם את אונם" (תהילים צד) בשירה דרביעי בשבת הוא! (בעלי התוספות: ואי נמי נסכים הבאים בפני עצמם טעונים שירה, היינו שיר של יום שמביאים אותם, ולא שיר שהיה ראוי ביום הבאת קורבן) אלא אילייא (קינה) בעלמא הוא דנפל להו בפומייהו (נזדמנה בפיהם).<br>- והא עומדים על דוכנם קתני! (דמשמע, שהלכו שם לומר שירה)<br>- כדריש לקיש, דאמר: אומרים שירה שלא על הקורבן.<br>- אי הכי (כיון דאי בעי מצי למימר שירה שלא על הקורבן), בנסכים (הבאים בפני עצמם) נמי לימא!<br>- נפיק מיניה חורבא (רש"י: דאתי למימר, כי היכי דנסכים הבאים בפני עצמם רשות, נסכים הבאים עם הקורבן נמי רשות).<br><br>סוגית הבבלי היא כרבי יוחנן בירושלמי, שכשהקריבו קורבנות אתמול (ולפני זמן) ומביאים את נסכיהם היום, היו הלויים אומרים בשעת ניסוך היין שיר של יום שמביאים בו את הנסכים (אם נסכים הבאים בפני עצמם טעונים שירה), וביום שחרב הבית אמרו הלויים שיר של יום רביעי, משום שאמרו שיר זה שלא בשעת ניסוך היין, שהלויים אומרים שיר שלא בשעת ניסוך היין. מסקנת הבבלי היא, שנסכים הבאים בפני עצמם אינם טעונים שירה, שלא כרבי יוחנן וכריש לקיש בירושלמי, שסבורים שנסכים הבאים בפני עצמם טעונים שירה.<br><br>מה ששאלו בסוגית הבבלי: "ותסברא" וכו' (על מה שאמרו: "אלא לאו דנסכים"), ומה שאמרו: "כדריש לקיש, דאמר: אומרים שירה שלא על הקורבן", הם הם דברי רבי יוחנן בירושלמי: "מאחר שאִילו נסכים היו, זמנו של שיר היה".<br><br>ומה שאמרו בבבלי: "כדריש לקיש" וכו', לא כיוונו למה שאמר ריש לקיש עצמו, שהרי הוא עצמו אמר, שאין אומרים שיר בלא קורבן ונסכים, אלא כיוונו למה ששאל ריש לקיש את רבי יוחנן: מהו לומר שיר בלא נסכים? ואמר לו רבי יוחנן: נשמעינה מן הדא וכו', שפשט לו מהברייתא, שאומרים שיר בלא קורבן ונסכים. דברי הבבלי: "כדריש לקיש" וכו' הם כדברי מסכת סופרים: "כרבי שמעון בן לקיש" וכו', וקיצרו הבבלי ומסכת סופרים בלשונם (ובעל "יפה עיניים" החליף את דברי רבי יוחנן ודברי ריש לקיש בירושלמי זה בזה, כדי להתאים את דברי ריש לקיש בירושלמי למה שאמרו בשמו בבבלי. אלא שבחינם החליף את הדברים).<br>• • •<br>בברייתא לעיל שנינו, שביום שחרב הבית בראשונה ובשנייה היה משמרתו של יהויריב.<br><br>בימי הבית השני ישבו רוב משמרות הכהונה באזור יהודה. לאחר מרד בר כוכבא עברו הכוהנים מיהודה לגליל, והתיישבו בו על פי משמרותיהם. רשימה מלאה של משמרות הכהונה למקומותיהם בגליל לאחר מלחמת בר כוכבא נשתמרה בפיוטים קדומים ובכתובות מבתי כנסת. נהגו להזכיר בכל שבת ושבת בתוך פיוטים את שמות המשמרות ולהתפלל על שיבתם למקומם. חלקה הראשון של רשימה זו נשתמר בדרשות של רבי לוי ורבי ברכיה המובאות כאן, שדרשו לגנאי את שמות המשמרות, כינוייהם ומקומותיהם. הדרשות הן בדרך של לשון נופל על לשון.<br><br>בחלקה הראשון של רשימת משמרות הכהונה בגליל לאחר מלחמת בר כוכבא (המכונה 'ברייתא של ארבעה ועשרים משמרות') נאמר:<br>משמרת ראשונה - יהויריב (שם המשמרת), מסרביי (כינוי המשמרת), מירון (מקום המשמרת).<br>משמרת שנייה - ידעיה (שם המשמרת), עמוק (כינוי המשמרת), ציפורים (מקום המשמרת).</small>
(יא)  ואומרים: <strong>אמר רבי לוי</strong> (אמורא ארץ ישראלי בדור השלישי)<strong>: יהויריב – גברה</strong> – אדם (ששמו כך)<strong>, מירון – קרתה</strong> – עיר (בגליל העליון ששמה כך)<strong>, מסרביי - מסר ביי</strong> – מסר בית <strong>- מסר בייתא לשנאייא</strong> – מסר הבית לשונאים (יהויריב מסר את בית המקדש ביד האויבים, שהמשמר של יהויריב שירת בבית המקדש ביום שהאויב החריב אותו)<strong>. אמר רבי ברכיה</strong> (אמורא ארץ ישראלי בדור הרביעי)<strong>: יהויריב</strong> מירון מסרביי <strong>– יה</strong> (ה') <strong>הריב</strong> (רב) <strong>עם בניו על שמרו</strong> (מרדו) <strong>וסרבו</strong> (מרדו, מיאנו) <strong>בו</strong> – כך דרש את השמות: יהויריב - יה הריב, מירון - מרו, מסרביי - סירבו<strong>. ידעיה עמוק ציפורים - ידע יה עיצה עמוקה שבליבם והגלם לציפורין</strong> – ה' ידע את העצה העמוקה להרע שהיתה בליבם (של כוהני המשמרת הזו), והגלה אותם ממקומם לעיר ציפורי (בגליל התחתון). כך דרש את השמות: ידעיה - ידע יה, עמוק - (עצה) עמוקה, ציפורים - (הגלם ל)ציפורין. הגרסה ב"שרידי הירושלמי": והגלם <strong>כ</strong>ציפורין – גלו ונדדו ממקומם כציפורים הנודדות מן קינן<strong>.</strong><br><br><small>הפייטן אלעזר הקלירי חיבר קינה לתשעה באב על עשרים וארבע משמרות הכהונה. על משמרת יהויריב נאמר בקינה: "...נמסר הבית במסרבי מרון". ועל משמרת ידעיה נאמר בקינה: "...ונדו <strong>כ</strong>ציפורים כוהני ציפורים". דברים אלה בנויים על האמור בירושלמי כאן.<br><br><strong>מסר ביי</strong><br>במסירה שלפנינו נמחקו מילים אלו בידי המגיה. 'ביי' הוא צורה ארץ ישראלית ל'בית'. צורה זו נעלמה מן הירושלמי ותוקנה ל'בייתא' בידי המגיהים. 'ביי' נמצאת בבראשית רבה (תיאודור-אלבק) פרשה עג. בירושלמי חלה א,ה נשתבשה 'ביי' ל'מיי', ובירושלמי סנהדרין ז,יט נשתבשה 'ביי' ל'כיי' ("תוספתא כפשוטה" פסחים פרק ב הביאור הארוך בהערה).<br><br><strong>ידעיה - ציפורים</strong><br>ב<strong>קהלת רבה</strong> פרשה ז פסוק יא נאמר: רבי הוה דמיך בציפורין, ואמרין ציפוראי: כל דאתא ואמר דמך רבי, אנן קטלין ליה. אזל בר קפרא ועלל בכוותא (בא לחלון) ואדיק ליה (הציץ לו משם), רישיה מיכרך (ראשו עטוף כאבל) ומניה בזיעין (בגדיו קרועים), אמר: אחינו בני ידעיה (תושבי ציפורי), שמעוני, שמעוני, אראלים (מלאכים) ומצוקים (צדיקים מצוקי ארץ) אחזו ידם בלוחות הברית, גברה ידם של אראלים וחטפו את הלוחות. - אמרין ליה: דמך רבי? - אמר להו: אתון אמריתון, אנא לא אמינא.<br><br><strong>עמוק</strong><br>יש מפרש את הכינוי "עמוק" כציון מקום, שמשמרת ידעיה ישבה בחלק העמוק (הנמוך) של ציפורי.</small><br>• • •
(יב)  במשנה שנינו, שבתשעה באב... <strong>ונלכדה ביתתר.</strong><br><br><small>ב<strong>בבלי תענית</strong> כט,א אמרו: נלכדה ביתר. גמרא (קיבלנו מסורת מאבותינו, שאירע דבר זה בתשעה באב).</small><br>
ומספרים: <strong>רבי</strong> (יהודה הנשיא, בדור החמישי לתנאים) <strong>הוה דרש עשרין וארבעה עובדין ב"בילע יי' ולא חמל</strong> את כל נאות יעקב<strong>"</strong> (איכה ב,ב) – רבי היה דורש עשרים וארבעה מעשים (מאורעות קשים מימי החורבן) שנרמזים בפסוק זה שבקינה על החורבן<strong>, ורבי יוחנן</strong> (בדור השני לאמוראי ארץ ישראל) <strong>דרש אשיתין</strong> – ורבי יוחנן היה דורש שישים מעשים (מאורעות קשים מימי החורבן) שנרמזים בפסוק זה<strong>.</strong><br>
ושואלים: <strong>ורבי יוחנן יתיר על רבי?!</strong> – וכי רבי יוחנן יתר על רבי?! הייתכן שידע רבי יוחנן לדרוש בענין החורבן יותר מרבי? והרי רבי היה שנים רבות לפני רבי יוחנן!
ומשיבים: <strong>אלא על ידי דרבי הוה סמיך לחרבן בית מוקדשא, הוה תמן סבין נהירין, והוה דרש ואינון בכיי ומשתתקין וקיימין לון</strong> – אלא מכיון שרבי היה סמוך (קרוב בזמן) לחורבן בית המקדש (יותר מרבי יוחנן), היו שם (בבית המדרש) זקנים שהיו זוכרים (את המאורעות מימי החורבן), והיה (רבי) דורש והם (הזקנים) בוכים (מרוב צער) ומשתתקים ועומדים להם (פוסקים מלבכות). וכשהיו הזקנים בוכים, היה רבי פוסק מלדרוש, וכשהיו פוסקים מלבכות, היה חוזר ודורש, ולכן לא היה דורש אלא עשרים וארבעה מעשים. אבל רבי יוחנן, מכיון שלא היה סמוך לחורבן בית המקדש, לא היו שם זקנים שהיו זוכרים, והיה רבי יוחנן דורש והולך, ולא היה פוסק מלדרוש, ולכן היה דורש שישים מעשים<strong>.</strong><br><br><small>במקבילה <strong>באיכה רבה</strong> ב,ד נאמר: רבי יוחנן הוה דרש שיתין אפין (אופנים) ב"בילע ה' ולא חמל", ורבי הוה דריש עשרים וארבעה אפין, ולא דרבי יוחנן יתיר על רבי, אלא רבי על ידי שהיה סמוך לחורבן הבית, היה נזכר, והיה דורש ובוכה ומתנחם.<br>ובמקבילה ב<strong>איכה רבה</strong> (בובר) פרשה ב נאמר: רבי היה דורש "בילע ה'" עשרין וארבע אפין, ורבי יוחנן הוה דריש אשיתין אפין. לאו רבי יוחנן רבא מן דרבי, אלא רבי על ידי שהיה סמוך לחורבן בית המקדש, היה נזכר, והיה דורש ובוכה ומתנחם וחוזר ובוכה ומתנחם ופוסק, ורבי יוחנן על ידי שלא היה סמוך לחורבן בית המקדש, היה דורש והולך ולא פוסק.<br><br>לפי הירושלמי היו הזקנים בוכים, ולפי המדרש היה רבי עצמו בוכה.<br><br>סיפור זה על רבי ורבי יוחנן שדרשו בענין חורבן בית המקדש, המובא בירושלמי כאן, מובא במקבילה באיכה רבה בסיומם של דברים על חורבן בית המקדש, ולפני תחילתם של דברים על חורבן ביתר, המובאים בירושלמי להלן. אפשר שכשהעתיקו לפסקה כאן, שכותרתה "ונלכדה ביתר", את הדברים על חורבן ביתר, העתיקו עימם גם את הסיפור הזה שאינו שייך לכאן.<br>אלא שקשה לקבל מה שאמרו שרבי היה סמוך לחורבן הבית ושהיו זקנים בימי רבי שהיו זוכרים את המאורעות מימי חורבן הבית, שהרי המסופר בזה על רבי היה יותר ממאה שנה לאחר חורבן הבית. ולכן נראה שיש לגרוס בירושלמי כאן שרבי היה סמוך ל"חורבן ביתר" במקום "חורבן הבית", וסיפור זה על רבי ורבי יוחנן שדרשו בענין חורבן ביתר הוא פתיחה לדברים על חורבן ביתר המובאים להלן בירושלמי ובמקבילה באיכה רבה, שתחילתם דרשותיהם של רבי ורבי יוחנן על "הקול קול יעקב".</small><br>• • •<br><strong>תני</strong> – שנוי (שנו ברייתא)<strong>: אמר רבי יהודה בירבי אלעאי</strong> (תנא בדור הרביעי, מתלמידיו של רבי עקיבא)<strong>: ברוך</strong> (מילה זו מיותרת. - אפשר שמילה זו היא פתיחתה של תפילה לציון תחילתם של דברי דרשה ופרשנות לתורה. ראה י' היינימן, "התפילה בתקופת התנאים והאמוראים: טיבה ודפוסיה", עמודים 160-161) <strong>רבי</strong> (רבי עקיבא) <strong>היה דורש</strong> (את הכתוב שאמר יצחק ליעקב)<strong>: "הקול קול יעקב והידים ידי עשו"</strong> (בראשית כז,כב) <strong>- קולו של יעקב צווח</strong> (צועק) <strong>ממה שעשו לו ידיו של עשו בביתתר</strong> – כך נתנבא יצחק על יעקב, כשראה בנבואה את נפילת ביתר. לפי חכמינו, הרומאים, שלכדו את ביתר, הם מזרעו של עשיו, ומלכות רומי נקראת בפי חכמינו 'אדום' (הוא עשיו)<strong>.</strong><br><br><small>ב<strong>בראשית רבה</strong> סה,כא נאמר: ...ומה הם אומרים? - ברוך... אמר רבי יהודה ברבי אלעאי: רבי היה דורש: "הקול קול יעקב" - קולו של יעקב מצווח ממה שעשו לו הידיים ידי עשיו. אמר רבי יוחנן: ("הקול קול יעקב" -) קולו של (יעקב צווח ממה שעשו לו ידיו של) אדריינוס קיסר (של רומי), שהרג בביתר שמונים אלף ריבוא בני אדם (מישראל).<br><br>מקור הברייתא בירושלמי כאן הוא בבראשית רבה.<br><br>ובמקבילה ב<strong>איכה רבה</strong> (בובר) פרשה ב נאמר: רבי היה דורש: "הקול קול יעקב והידיים ידי עשיו" (בראשית כז,כב), קולו של יעקב צווח ממה שעשו ידי עשיו בביתר. ורבי יוחנן היה דורש: קול אדריינוס קיסר שהרג בביתר שמונים אלף ריבוא בני אדם.<br>וב<strong>מדרש שכל טוב</strong> בראשית פרק כח נאמר: רבי יהודה בר אלעאי בשם רבי היה דורש: קולו של יעקב צווח ממה שעשו לו הידיים ידי עשיו, שהרג את חסידיו, והחריב את מקדשו.<br><br>לפי הירושלמי, יעקב צווח ממה שעשה עשיו בביתר, ולפי מדרש שכל טוב, יעקב צווח ממה שעשה עשיו בחורבן הבית.<br><br>בירושלמי מובאת דרשת רבי יוחנן להלן. אפשר ש'רבי' שהיה דורש הוא רבי יהודה הנשיא, והובאו דרשותיהם של רבי ורבי יוחנן על "הקול קול יעקב", לאחר שסופר על דרשותיהם ב"בילע ה' ולא חמל". אבל רבי יהודה הנשיא היה תלמידו של רבי יהודה ברבי אלעאי, ולכן אין לומר, שאמר רבי יהודה בר אלעאי בשם רבי יהודה הנשיא.<br><br>אפשר שהמילה "ברוך" הכתובה בנוסח הירושלמי נשתבשה מהמילה "בשם", כמו בנוסח מדרש שכל טוב. ואפשר שהמילה הזאת נשתרבבה מדרשה קודמת, שהובאה בבראשית רבה בסמוך לפני הדרשה שהובאה כאן.<br><br>ב<strong>בבלי גיטין</strong> נז,ב אמרו: "הקול קול יעקב והידיים ידי עשו" (בראשית כז) - "הקול" זה אדריינוס (צריך לומר: טריינוס) קיסר שהרג באלכסנדריא של מצרים שישים ריבוא על שישים ריבוא כפליים כיוצאי מצרים; "קול יעקב" - זה אספסיינוס (צריך לומר: אדריינוס) קיסר שהרג בכרך ביתר ארבע מאות ריבוא, ואמרי לה: ארבעת אלפים ריבוא; "והידיים ידי עשו" זו מלכות הרשעה שהחריבה את ביתנו ושרפה את היכלנו והגליתנו מארצנו.</small><br>• • •
(יג)  <strong>תני</strong> – שנה (ברייתא) <strong>רבי שמעון בן יוחי</strong> (מגדולי התנאים בדור הרביעי, מתלמידיו של רבי עקיבא)<strong>: עקיבה רבי היה דורש</strong> (את הכתוב)<strong>: "דרך כוכב מיעקב"</strong> (במדבר כד,יז) <strong>- דרך כוזבא מיעקב</strong> – אל תקרא 'כוכב' (בארמית 'כוכבא') אלא 'כוזב' ('כוזבא'). כך נתנבא בלעם על ישראל, לפי דרשתו של רבי עקיבא, שיעמוד מהם בר כוזבא (שנקרא על פי דרשה זו בשם 'בר כוכבא') ויילחם ברומאים וינצח אותם (ככתוב שם: "והיה אדום ירשה והיה ירשה שעיר אויביו, וישראל עושה חיל" (במדבר כד,יח), ואדום היא רומי). רבי עקיבא החשיב את בר כוזבא המלך המשיח, כמסופר להלן, ולכן דרש עליו כתוב זה, שנאמר על המלך המשיח<strong>.</strong><br>
ומספרים: <strong>רבי עקיבה כד הוה חמי בר כוזבה, הוה אמר</strong> – רבי עקיבא כשהיה רואה את בר כוזבא, היה אומר (עליו)<strong>: דין הוא מלכא משיחא!</strong> – זה הוא המלך המשיח! <strong>- אמר ליה</strong> (לרבי עקיבא) <strong>רבי יוחנן בן תורתא</strong> (תנא בדור השלישי)<strong>: עקיבה, יעלו עשבים בלחייך ואדיין</strong> (ועדיין) <strong>בן דוד לא יבא</strong> (במקבילה באיכה רבה: אינו בא) – אפילו תהיה קבור באדמה כשתמות ויצמחו מן האדמה עשבים בלחייך, עדיין לא יבוא משיח בן דויד, שיעברו ימים רבים עד שיבוא המשיח, ולכן אין לך להחשיב את בר כוזבא המלך המשיח<strong>.</strong><br><br><small>רבי עקיבא החשיב את בר כוזבא המלך המשיח, משום שכבש את ירושלים מידי הרומאים והקים בה שלטון במשך שנתיים שלוש.<br><br>ב<strong>דברים רבה</strong> א,כ נאמר: אמרו ישראל לפני הקב"ה: ריבונו של עולם, עד מתי משועבדים אנו בידו (של עשיו)? - אמר להם: עד שיבוא אותו היום שכתוב בו: "דרך כוכב מיעקב וקם שבט מישראל" וגו' "והיה ירשה שעיר אויביו וישראל עושה חיל" (במדבר כד), כשיצא כוכב (של אש) מיעקב וישרוף קשו של עשיו. מניין? - שנאמר: "והיה בית יעקב אש ובית יוסף להבה" וגו' (עובדיה א), אמר הקב"ה: אותה שעה אני מופיע מלכותי ואמלוך עליכם, שנאמר: "ועלו מושיעים בהר ציון" וגו' "והיתה לה' המלוכה" (עובדיה א).<br><br>וב<strong>מדרש תנחומא</strong> (בובר) הוספה לפרשת דברים סימן ו נאמר: "אל תתגרו בם כי לא אתן לכם מארצם עד מדרך כף רגל" (דברים ב,ה) - רבי שמואל (בר נחמן) אומר: עד שיבוא אותו שכתוב בו "דרך כוכב מיעקב" (במדבר כד,יז), זה מלך המשיח.<br><br>רבי יוחנן בן תורתא הוא שאמר, שבית המקדש השני חרב מפני שהיו שונאים איש את רעהו (תוספתא מנחות יג,כב; ירושלמי יומא א,א; בבלי יומא ט,א-ב). כיון שעדיין לא עשו תשובה ועדיין שונאים אלו לאלו שנאת חינם, לכן אמר רבי יוחנן בן תורתא לרבי עקיבא שעדיין בן דוד אינו בא.</small><br>• • •<br><strong>אמר רבי יוחנן</strong> – רבי יוחנן היה דורש (את הכתוב שאמר יצחק ליעקב): "הקול קול יעקב והידים ידי עשיו" (בראשית כז,כב): <strong>קול אדריינוס קיסר הורג בביתתר שמונים אלף ריבוא</strong> – קולו של יעקב צווח ממה שעשו לו ידיו של אדריינוס קיסר של רומי, שהרג בביתר שמונים אלף ריבוא בני אדם מישראל. כך נתנבא יצחק על יעקב, כשראה בנבואה את נפילת ביתר<strong>.</strong><br>
ומספרים על בן כוזבה: <strong>אמר רבי יוחנן: שמונים אלף זוג</strong> (זוגות) <strong>של תוקעי קרנות</strong> (מפקדי יחידות הצבא הרומאי היו להם חצוצרות לתקוע בהן, כדי להורות לחייליהם את מהלך הקרב) <strong>היו מקיפין את ביתתר</strong> (במקבילה באיכה רבה: צרים על ביתר) – כדי לכובשה<strong>, וכל אחד ואחד</strong> (מהם) <strong>היה ממונה על כמה חיילות. והיה שם בן כוזבה, והיה</strong> (והיו) <strong>לו מאתים אלף מטיפי אצבע</strong> – חיילים שנתנו את אצבעם באש עד שהטיפה (טפטפה) שלוש טיפות של דם בתוך האש (אוצר המדרשים עמוד תסא), ובמקבילה באיכה רבה: מקוטעי אצבע – חיילים שהראו את גבורתם ואומץ ליבם על ידי שקטעו (קצצו) בעצמם אחת מאצבעותיהם. בן כוזבה קיבל לצבאו רק חיילים כאלה<strong>. שלחו חכמים ואמרו לו</strong> (לבן כוזבה)<strong>: עד אימתי אתה עושה את ישראל בעלי מומין? - אמר להן</strong> (בן כוזבה לחכמים)<strong>: וכי היאך איפשר לבודקן</strong> – כיצד אבחן את הבאים לצבא, אם גיבורים ואמיצי לב הם<strong>? - אמרו לו</strong> (חכמים לבן כוזבה)<strong>: כל מי שאינו רוכב על סוסו ועוקר ארז מן לבנון</strong> – מי שאינו עוקר מן האדמה עץ ארז תוך כדי רכיבה מהירה<strong>, לא יהיה נכתב</strong> (נמנה) <strong>באיסרטיא</strong> (הגרסה במקבילה באיכה רבה: באיסטרטיא - בצבא) <strong>שלך.</strong> עשה כך, <strong>והיו לו מאתים אלף כך</strong> (מטיפי / מקוטעי אצבעות) <strong>ומאתים אלף כך</strong> (עוקרי ארזים)<strong>. וכד דהוה נפק לקרבא</strong> – וכשהיה (בן כוזבה) יוצא לקרב (להילחם ברומאים)<strong>, הוה אמר</strong> – היה אומר<strong>: ריבוניה דעלמא</strong> – ריבונו של עולם (האלוהים)<strong>, לא תסעוד</strong> – אל תעזור (לנו לנצח בקרב), <strong>ולא תכסוף</strong> – ואל תבייש (אותנו ליפול בקרב); והגרסה במקבילה באיכה רבה: ולא ת<strong>סכ</strong>יף – לא תרפה את ידינו, או: לא תסגף ותצער אותנו; כלומר, אל תתערב כלל במלחמתנו, ותושיע לנו ידנו<strong>,</strong> וזהו שאמר הכתוב: <strong>"הלא אתה אלהים זנחתנו ולא תצא אלהים בצבאותינו"</strong> (תהילים ס,יב) – תעזבנו ואל תעזור לנו כנגד אויבינו, ואין אנו צריכים שתצא בצבאותינו, שאין לנו צורך בעזרתך, שהיה בן כוזבה סומך על כוחו וגבורתו (בפסוק שלפניו כתוב: "מי יובילני עיר מצור, מי נחני עד אדום", הרי שמדובר במלחמה באדום, שהיא רומי)<strong>.</strong><br><br><small>במקבילה ב<strong>איכה רבה</strong> נאמר: מה היה כוחו של בן כוזבא? - אמרו: בשעה שיוצא למלחמה, היה מקבל אבני בליסטרא (אבני קלע שזרקו עליו האויבים) באחת מארכובותיו (ברכיו), והיו ניתזות (נזרקות למרחק) ממנו והולכות והורגות כמה אנשים.<br><br>ב<strong>בבלי גיטין</strong> נז,א סיפרו: אמרו לו לקיסר: מרדו בך היהודים! עלה עליהם (הקיסר). היה ביניהם (בין היהודים) אדם אחד בר דרומא, שהיה קופץ מיל והורג בהם (ברומאים). נטל הקיסר את כתרו והניחו על גבי קרקע, אמר: ריבונו של עולם, אם נוח לך, אל תמסרני, אותי ואת מלכותי, בידו של אדם אחד. הכשילו פיו לבר דרומא, ואמר: "הלא אתה אלוהים זנחתנו ולא תצא אלוהים בצבאותינו" (תהילים ס). - דויד נמי אמר הכי! - דויד אתמוהי קא מתמה. נכנס לבית הכיסא, בא דרקון (נחש) ושמט את כרכשתו (המעי התחתון שלו) ומת. אמר (הקיסר): הואיל ונעשה לי נס, אניחם פעם זו. הניחם והלך. קפצו ואכלו ושתו והדליקו נרות (לשמוח), עד שנראה (לחיילים הרומאים) חותם הטבעת בריחוק מיל (רש"י: מי שהיתה לו צורה בטבעתו היה מכירה בריחוק מיל מן העיר לאור הנרות). אמר (הקיסר): שמחים בי היהודים. חזר ובא עליהם...<br><br>אפשר שבר דרומא הוא כינוי לבן כוזבא, שהיה בן הדרום של ארץ ישראל. גם גבורתו ופרשת מותו על ידי נחש דומים לסיפור בן כוזבא.<br><br>בבבלי שאלו 'דויד נמי אמר הכי!', משום שפירשו, שאמר דויד מזמור זה כשהיה יוצא לקרב. אבל בירושלמי לא שאלו כך, משום שלפי מדרש תהילים ס,ג, אמר דויד מזמור זה בנבואה על המלחמות בימות המשיח, שיעמדו ישראל בצרה גדולה, ויאמרו "הלא אתה אלוהים זנחתנו" (כמו שאמר בן כוזבא).<br><br>ב<strong>בבלי שם</strong> אמרו: אמר רבי יוחנן: שמונים אלף קרני מלחמה (תוקעי קרנות) נכנסו לכרך ביתר בשעה שלכדוה, והרגו בה אנשים ונשים וטף, עד שהלך דמם ונפל לים הגדול.</small><br>• • •<br>ומספרים עוד על בן כוזבא: <strong>שלש שנים ומחצה עשה</strong> (שהה) <strong>אדריינוס מקיף</strong> (צר) <strong>על ביתתר</strong> – ולא היה יכול להחריבה (תקופת הזמן המוזכרת היא של כל תקופת המרד, ואילו המצור על ביתר היה רק בשנה האחרונה למלחמה)<strong>, והוה</strong> (והיה שם) <strong>רבי אלעזר המודעי</strong> (תנא בדור השני-השלישי) <strong>יושב</strong> (בתענית) <strong>על השק ועל האפר ומתפלל בכל יום ואומר: רבון העולמים</strong> (האלוהים)<strong>, אל תשב בדין היום! אל תשב בדין היום!</strong> – אל תדון אותנו, שבשעה שישראל יוצאים למלחמה בית דין של מעלה יושבים עליהם אם לנצח אם להינצח (להיות מנוצח) (ירושלמי שבת ב,ו), ואם ישב האלוהים בדין עליהם, שמא ידון אותם שינוצחו במלחמה ותיפול העיר ביד האויב. או הפירוש: אל תשב בדין עם בן כוזבא, על שהיה בן כוזבא יוצא למלחמה ואומר: "הלא אתה אלוהים זנחתנו ולא תצא אלוהים בצבאותינו" (אוצר המדרשים).
<strong>בעא אדריינוס מיזל ליה</strong> – ביקש אדריינוס לחזור לו (לארצו), כיון שלא היה יכול לכבוש אותה<strong>. אמר ליה חד כותיי</strong> – אמר לו (לאדריינוס) כותי (שומרוני) אחד<strong>: לא תיזיל לך</strong> – לא תחזור לך<strong>, דאנא חמי מה מיעבד ומשלים לך מדינתא</strong> – שאני אראה מה לעשות ולמסור בידך את העיר (ביתר)<strong>. עאל ליה מן ביבא דמדינתא</strong> – נכנס לו (הכותי לתוך העיר) מן הביב של העיר (כדי שלא יראוהו שומרי העיר)<strong>. עאל ואשכח רבי אלעזר המודעי קאים מצלי</strong> – נכנס (לבית המדרש) ומצא את רבי אלעזר המודעי שהיה עומד ומתפלל (וידע הכותי, שכל זמן שרבי אלעזר המודעי מתפלל, אין אדריינוס כובש את העיר)<strong>. עבד נפשיה לחיש ליה בגו אודניה</strong> – עשה עצמו (הכותי כאילו) לוחש לו (לרבי אלעזר המודעי) בתוך אוזנו (ולא הרגיש בו רבי אלעזר)<strong>.</strong>
<strong>חמוניה בני מדינתא ואייתוניה גבי בן כוזבא</strong> – ראוהו (את הכותי) בני העיר והביאוהו אצל בן כוזבא<strong>. אמרון ליה</strong> – אמרו לו (בני העיר לבן כוזבא)<strong>: חמינן ההן סבא</strong> (צריך לומר כמו באוצר המדרשים עמוד רמז: כותיי (במקום 'סבא'. באוצר המדרשים עמוד תסא 'סבא' הוא כינוי לרבי אלעזר המודעי)) <strong>משתעי לחביבך</strong> – ראינו את זה הכותי מדבר אל דודך (רבי אלעזר המודעי)<strong>. אמר ליה</strong> – אמר לו (בן כוזבא לכותי)<strong>: מה אמרת ליה ומה אמר לך?</strong> – מה אמרת לו (לרבי אלעזר) ומה אמר (רבי אלעזר) לך? <strong>- אמר ליה</strong> – אמר לו (הכותי לבן כוזבא)<strong>: [אין</strong> (מילה זו נוספה על פי מסירה אחרת)<strong>] אנא אמר לך, מלכא קטל לי</strong> – אם אני אומר לך (מה אמרתי לרבי אלעזר ומה אמר רבי אלעזר לי), המלך (אדריינוס קיסר) יהרוג אותי<strong>, ואי לא אנא אמר לך, את קטל יתי</strong> – ואם אין אני אומר לך, אתה (בן כוזבא) תהרוג אותי<strong>. טב לי מלכא קטל יתי ולא את</strong> – מוטב לי שהמלך יהרוג אותי ולא אתה תהרוג אותי (ולכן אני אומר לך)<strong>. - אמר ליה</strong> – אמר לו (הכותי לבן כוזבא)<strong>: אמר לי דאנא משלים מדינתא</strong> – אמר לי (רבי אלעזר) שאני (רבי אלעזר) אמסור את העיר (ביד אדריינוס)<strong>.</strong>
<strong>אתא גבי רבי אלעזר המודעי</strong> – בא (בן כוזבא) אצל רבי אלעזר המודעי<strong>, אמר ליה</strong> – אמר לו (בן כוזבא לרבי אלעזר)<strong>: מה אמר לך הדין כותייא?</strong> – מה אמר לך הכותי הזה? <strong>- אמר ליה</strong> – אמר לו (רבי אלעזר לבן כוזבא)<strong>: לא כלום</strong> – לא אמר לי דבר<strong>. -</strong> אמר לו (בן כוזבא לרבי אלעזר): <strong>מה אמרת ליה?</strong> – מה אמרת לו (לכותי)? <strong>- אמר ליה</strong> – אמר לו (רבי אלעזר לבן כוזבא)<strong>: לא כלום</strong> – לא אמרתי לו דבר<strong>. יהב ליה חד בעוט וקטליה</strong> – נתן לו (בן כוזבא לרבי אלעזר) בעיטה אחת (ברגלו, שבעט בו) והרגו (שלא האמין לרבי אלעזר, והיה סבור שביקש רבי אלעזר למסור את העיר, ונתמלא כעסו עליו)<strong>.</strong>
<strong>מיד יצאת בת קול</strong> (קול מן השמים) <strong>ואמרה: "הוי רועי האליל עוזבי הצאן, חרב על זרועו ועל עין ימינו, זרועו יבש תיבש ועין ימינו כהה תכהה"</strong> (זכריה יא,יז) <strong>–</strong> "רועי האליל" זה הוא בן כוזבא (אוצר המדרשים), "חרב על זרועו ועל עין ימינו" <strong>– הרגת את רבי אלעזר המודעי זרוען של כל ישראל ועין ימינם</strong> – שהיה רבי אלעזר מגן על כל ישראל בכוח תפילתו, והיה מאיר את עיניהם באור תורתו<strong>, לפיכך זרועו של אותו האיש</strong> (של בן כוזבא) <strong>יבוש תיבש ועין ימינו כהה תכהה</strong> – שייענש בן כוזבא מידה כנגד מידה, כפי שנרמז בכתוב הזה<strong>. מיד נלכדה ביתתר ונהרג בן כוזבה</strong> – באוצר המדרשים נאמר: באותה שעה זימן הקב"ה לבן כוזבא צפעוני (נחש ארסי) אחד שהמית אותו, מיד ניתנה המדינה (העיר) ביד אדריינוס והרג בה<strong>.</strong><br><br><small>במקבילה ב<strong>איכה רבה</strong> גרסו: ...הלכו ואמרו לו לבן כוזבא: דודך רבי אלעזר מבקש למסור את העיר לאדריינוס. שלח והביאו אצלו אותו כותי. אמר לו: מה אמרת לו (לרבי אלעזר)? - אמר לו: אם אומר לך, יהרגני המלך, ואם לא אומר לך, אתה תהרגני, מוטב שתהרגני משיהרגני המלך ולא יתפרסמו מסתורין (סודות) של המלך. היה בן כוזבא סבור בדעתו שביקש (רבי אלעזר המודעי) למסור את העיר. כיון שסיים רבי אלעזר את תפילתו, שלח והביאוהו אצלו. אמר לו: מה אמר לך  אותו כותי? - אמר לו: איני יודע מה לחש לי באוזני, ולא שמעתי כלום, שהייתי עומד בתפילתי, ואיני יודע מה אמר (ויש שגרסו: אמר לו: לא ראיתי את האיש הזה)...</small><br>
וממשיכים ומספרים על בן כוזבא: <strong>אתון טעינין רישיה גבי אדריינוס</strong> – באו טעונים (נושאים) ראשו (של בן כוזבא) אצל אדריינוס<strong>. אמר לון</strong> – אמר להם (אדריינוס)<strong>: מאן קטל הדין?</strong> – מי הרג אותו (את בן כוזבא)? (מי הצליח להרוג גיבור שכמותו?) <strong>- אמר ליה חד כותייא</strong> – אמר לו כותי אחד (לאדריינוס)<strong>: אנא קטלתיה</strong> – אני הרגתי אותו<strong>. - אמר ליה</strong> – אמר לו (אדריינוס לכותי)<strong>: חמי לי פטומיה</strong> – הראה לי את גופתו (של בן כוזבא, כדי לבדוק אותו, שלא האמין לו)<strong>. חמי ליה פטומיה</strong> – הראה לו (הכותי) את גופתו<strong>. אשכח חכינה כריכה עלוי</strong> – מצא (אדריינוס) שהיה נחש כרוך (מפותל) עליו (על גופתו, והבין שהנחש הרגו)<strong>. אמר</strong> (אדריינוס)<strong>: אילולי אלהא דקטליה, מאן הוה יכיל קטליה</strong> – אם לא אלוהים שהרג אותו (על ידי הנחש ששלח ה' להורגו), מי היה יכול להורגו (שלא נהרג בידי אדם)<strong>, וקרא עלוי</strong> – וקרא (אדריינוס) עליו (על בן כוזבא) את הכתוב (בשירת 'האזינו')<strong>: "אם לא כי צורם מכרם ויי' הסגירם"</strong> (דברים לב,ל) – כך אומרים הגויים שניצחו את ישראל, שלא היה הדבר מתארע כך, אילו לא מסר ה' את ישראל והסגירם ביד הגויים<strong>.</strong><br><br><small>במקבילה ב<strong>איכה רבה</strong> גרסו: ...אמר ליה חד גונתאי (בן עם הגותים): אנא קטלתיה לדין. אמר ליה: זיל ואייתיה לי. אזל ואייתיה, ואשכח עכנא (נחש) כריכא על צואריה.<br>ובמקבילה ב<strong>איכה רבה</strong> (בובר) גרסו: ...אמרין: חד גונתיי (בן עם הגותים) קטליה. לא האמין להון, אמר להון: אזלון אייתון לי פטומיה. אזלון ואייתון ליה פטומיה, ואשכח חכינא כריכא על ארכובתיה.</small><br>
ומספרים על לכידת ביתר: <strong>והיו</strong> (חייליו של אדריינוס) <strong>הורגין בהם</strong> (בבני העיר ביתר) <strong>והולכין, עד ששקע הסוס בדם</strong> (של הרוגי ביתר) <strong>עד חוטמו</strong> (אפו)<strong>. והיה הדם מגלגל</strong> (סוחף) <strong>סלעים משאוי</strong> (משא של) <strong>ארבעים סאה, עד שהלך הדם בים</strong> (התפשט הדם בתוך הים) <strong>ארבעת</strong> (ארבעה) <strong>מיל. אם תאמר: שהיא</strong> (ביתר) <strong>קרובה לים, - והלא רחוקה מן הים ארבעים מיל!</strong> – ואף על פי כן, הגיע הדם של הרוגי ביתר עד הים<strong>.</strong>
<strong>אמרו: שלש מאות מוחי תינוקות מצאו</strong> (בביתר) <strong>על אבן אחת</strong> – שרוצצו את ראשיהם על האבן<strong>, ומצאו</strong> (בביתר) <strong>שלש קופות</strong> (סלים) <strong>של קצוצי תפילין</strong> (בתים של תפילין, שמונחות בהם הפרשיות) <strong>של תשע תשע סאין</strong> – תשע סאים בכל סל<strong>, ויש אומרים:</strong> מצאו <strong>תשע</strong> קופות של קצוצי תפילין <strong>של שלש שלש סאין</strong> – שלוש סאים בכל סל<strong>.</strong><br><br><small>במקבילה ב<strong>איכה רבה</strong> (בובר) גרסו: ומצאו שלוש מאות קופות של קצוצי תפילין, וכל קופה מחזקת שלוש סאין, הרי תשע מאות סאין.<br>וב<strong>אליהו רבה</strong> פרשה כח נאמר: שלוש מאות קופות של תפילין מצאו בביתתר, כל אחת ואחת מחזקת שלוש סאין. כשאתה בא לידי חשבון, את מוצא תשע מאות סאין של תפילין.<br><br>לפי זה, נראה שיש לגרוס בירושלמי כאן: ומצאו שלוש <strong>מאות</strong> קופות של קצוצי תפילין של תשע תשע סאין, ויש אומרים: תשע <strong>מאות</strong> של שלוש שלוש סאין.<br><br>וב<strong>בבלי גיטין</strong> נח,א-ב אמרו: אמר רבי יוחנן: ארבעים סאה קצוצי תפילין נמצאו בראשי הרוגי ביתר. רבי ינאי ברבי ישמעאל אמר: שלוש קופות של ארבעים ארבעים סאה. במתניתא תנא: ארבעים קופות של שלוש שלוש סאין. אמר רבי אסי: ארבעה קבין מוח של תינוקות נמצאו על אבן אחת (רש"י: בחורבן בית ראשון). עולא אמר: תשעה קבין. אמר רב כהנא, ואיתימא שילא בר מרי: מאי קראה? "בת בבל השדודה אשרי שישלם לך" וגו', "אשרי שיאחז וניפץ את עולליך אל הסלע" (תהילים קלז,ח-ט).<br><br>ב<strong>מדרש תהילים</strong> קכא,ג נאמר: "בת בבל השדודה" וגו' (תהילים קלז,ח), למה קרא את אדום בת בבל (בפסוק שלפניו נאמר: "זכור ה' לבני אדום את יום ירושלים, האומרים ערו ערו עד היסוד בה")? - בבל החריבה הבית, ואדום החריבה הבית, מה שעשתה זו עשתה זו, לכך נאמר: "בת בבל".<br>וב<strong>ירושלמי יבמות</strong> ט,ז וב<strong>מדרש תהילים</strong> קלז,יא נאמר: "בת בבל השדודה" - וכי בת בבל היתה? - אלא שעשתה כמעשה בבל.<br><br>לפי זה, אין הפסוקים בתהילים קלז מדברים בחורבן בית ראשון אלא בחורבן ביתר, שלא כרש"י בגיטין (ואולי נפל שיבוש ברש"י והוחלף 'ביתר' ב'בית ראשון').</small><br>• • •<br>ומספרים על ביתר: <strong>תני</strong> – שנוי (שנו ברייתא)<strong>: רבן שמעון בן גמליאל</strong> (הנשיא, תנא בדור הרביעי) <strong>אומר: חמש מאות בתי סופרים</strong> (בתי ספר, שבהם היו מלמדים קריאה לילדים) <strong>היו בביתתר, והקטן שבהן</strong> (שבבתי הספר) <strong>אין</strong> (לא היה) <strong>פחות מחמש מאות תינוקות</strong> (ילדים תלמידים)<strong>, והיו</strong> (התינוקות) <strong>אומרים: אם באו</strong> (יבואו) <strong>השונאים עלינו, במכתובים</strong> (מכתבים – קנים מחודדים לכתיבה על השעוה של הלוח או הפנקס) <strong>הללו אנו יוצאין עליהן ומנקרים</strong> (דוקרים, מעוורים) <strong>את עיניהם. וכיון שגרמו</strong> ה<strong>עונות</strong> (ובאו השונאים עליהם)<strong>, היו</strong> (השונאים) <strong>כורכים</strong> (עוטפים) <strong>כל אחד ואחד</strong> (מהתינוקות) <strong>בספרו ושורפין אותו, ומכולם לא נשתייר אלא אני</strong> (רבן שמעון בן גמליאל, המספר סיפור זה)<strong>. וקרא על גרמיה</strong> – וקרא (רבן שמעון בן גמליאל) על עצמו (את הכתוב בקינה על החורבן)<strong>: "עיני עוללה לנפשי מכל בנות עירי"</strong> (איכה ג,נא) – שהיו עיניו בוכות בדמעה (-'עיני עוללה'), מפני שנשאר לבדו (-'לנפשי') מכל בני עירו<strong>.</strong><br><br><small>במקבילה ב<strong>איכה רבה</strong> (בובר) גרסו: ... אמר רבי שמעון בן גמליאל: אני הייתי הקטן שבהם, ולא נשתייר מהם אלא אני...<br><br>ב<strong>בבלי גיטין</strong> נח,א אמרו: אמרו משום רבן שמעון בן גמליאל: מאי דכתיב: "עיני עוללה לנפשי מכל בנות עירי" (איכה ג)? - ארבע מאות בתי כנסיות היו בכרך ביתר, ובכל אחד ואחד היו בו ארבע מאות מלמדי תינוקות, וכל אחד ואחד היו לפניו ארבע מאות תינוקות של בית רבם, וכשהיה אויב נכנס לשם, היו דוקרים אותו בחוטריהם (מקלות דקים, שמראים בהם לתינוקות את האותיות בספרים בשעת קריאה), וכשגבר אויב ולכדום, כרכום בספריהם והציתום באש.</small><br>• • •<br>ומספרים על הרוגי ביתר: <strong>כרם גדול היה לאדריינוס הרשע,</strong> מהלך <strong>שמונה עשר מיל על שמונה עשר מיל, כמן טיבריא לציפורי</strong> (כמרחק שיש בין הערים הללו)<strong>, והקיפו</strong> (את הכרם סביב) <strong>גדר מהרוגי ביתתר מלא קומה ופישוט ידיים</strong> – הגדר היתה גבוהה מלוא גובהו של איש, כשידיו פשוטות כלפי מעלה<strong>. ולא גזר עליהם שיקברו</strong> (נתן צו שלא ייקברו)<strong>, עד שעמד מלך אחר</strong> (אנטונינוס) <strong>וגזר עליהם שיקברו.</strong> 
(יד)  אמר רב חונה: משניתנו הרוגי ביתתר לקבורה, נקבעה (קבעו חכמים בברכת המזון) <strong>הטוב והמטיב, הטוב - שלא נסרחו</strong> (שלא הסריחו, אף על פי שלא נקברו)<strong>, והמטיב - שניתנו לקבורה.</strong><br><br><small>ב<strong>תוספתא ברכות</strong> ו,א שנו: ברכת הזימון מן התורה, שנאמר: "ואכלת ושבעת וברכת" - זו ברכת הזימון, "את ה' אלוהיך" - זו ברכה ראשונה, "על הארץ" - זו ברכת הארץ, "הטובה" - זו ירושלים, שנאמר: "ההר הטוב הזה והלבנון", "אשר נתן לך" זו - 'הטוב והמטיב'.<br>וב<strong>בבלי ברכות</strong> מח,ב אמרו: תנו רבנן: מניין לברכת המזון מן התורה? - שנאמר: "ואכלת ושבעת וברכת" (דברים ח) - זו ברכת הזן, "את ה' אלוהיך" - זו ברכת הזימון, "על הארץ" - זו ברכת הארץ, "הטובה" - זו 'בונה ירושלים', וכן הוא אומר: "ההר הטוב הזה והלבנון" (דברים ג), "אשר נתן לך" - זו 'הטוב והמטיב'. רבי אומר: "ואכלת ושבעת וברכת" - זו ברכת הזן, אבל ברכת הזימון - מ"גדלו לה' איתי" (תהילים לד) נפקא, "על הארץ" - זו ברכת הארץ, "הטובה" - זו 'בונה ירושלים', וכן הוא אומר: "ההר הטוב הזה והלבנון", 'הטוב והמטיב' - ביבנה תיקנוה.<br>וב<strong>ירושלמי ברכות</strong> ז,א אמרו, שרבי ישמעאל אמר, ש'הטוב והמטיב' מן התורה.<br><br>הרי שנחלקו תנאים בברכת הטוב והמטיב, אם היא מן התורה או שחכמים תיקנוה.<br><br>וב<strong>במדבר רבה</strong> כג,ז וב<strong>מדרש תנחומא</strong> פרשת 'מסעי' סימן ו נאמר: ילמדנו רבנו, עד שלא נכנסו ישראל לארץ, כיצד היו מברכים על המזון? - כך שנו רבותינו: עד שלא נכנסו ישראל לארץ, היו מברכים ברכה אחת 'הזן את הכל'. משנכנסו לארץ, היו מברכים 'על הארץ ועל המזון'. משחרבה ירושלים, הוסיפו 'בונה ירושלים'. משנקברו הרוגי ביתר, הוסיפו 'הטוב והמטיב', 'הטוב' - שלא הסריחו, 'והמטיב' - שניתנו לקבורה.<br><br><strong>שמונה עשר מיל, כמן טיבריא לציפורי</strong><br>לפי מה שאמרו ירושלמי סנהדרין ג,ב, יש מן טיבריא לציפורי דרך היישוב משכנא שישה עשר מיל. הסיבה לקביעות השונות של המרחק בין שתי הערים היא התפצלותה של הדרך באמצעיתה. זרוע אחת פנתה לטיבריא דרך משכנא, ומשם אורך הדרך שישה עשר מיל, והשנייה דרך מקום אחר, ומשם אורך הדרך שמונה עשר מיל.</small><br>• • •<br>ומספרים על ביתר: <strong>תני</strong> – שנוי (שנו ברייתא)<strong>: רבי יוסי אומר: חמשים ושתים שנה עשת</strong> (עשתה, שהתה) <strong>ביתתר לאחר חרבן בית המקדש</strong> – שלא חרבה כשחרב הבית<strong>.</strong>
<strong>ולמה חרבה</strong> (ביתר)<strong>? - על שהדליקה נירות לאחר</strong> (במקבילה באיכה רבה: על) <strong>חורבן בית המקדש</strong> – משום ששמחה ביתר לאידה של ירושלים<strong>.</strong>
<strong>ולמה הדליקה נירות</strong> (על חורבן בית המקדש)<strong>? - שהיו בולווטי</strong> (חברי מועצת העיר של) <strong>ירושל</strong>י<strong>ם יושבים באמצע המדינה</strong> (העיר ירושלים)<strong>, וכדו דהוון חמיי בר נש סליק לירושלם</strong> – וכאשר היו רואים אדם (מאנשי ביתר) עולה (לרגל) לירושלים (להתפלל)<strong>, הוון אמרין ליה</strong> – היו אומרים לו (אנשי מועצת העיר לאדם העולה)<strong>: בגין דשמעינן עלך דאת בעי מתעבדה ארכונטס ובולבוטס</strong> – מפני ששמענו עליך שאתה מבקש להיעשות (להתמנות בעירך) מושל (ראש הנהגת העיר) או יועץ (חבר הנהגת העיר, לכן פנינו אליך, כדי לסייע לך להתמנות. והיתה כוונתם לרעה ליטול ממנו ממון על כך (ראה בראשית רבה עו,ו))<strong>. והוא אמר לון</strong> – והוא היה אומר להם<strong>: לית בדעתי</strong> – אין בדעתי (להיעשות מושל או יועץ)<strong>.</strong> במקבילה באיכה רבה: <strong>אמרין ליה</strong> – היו אומרים לו (אנשי מועצת העיר לאדם העולה)<strong>: בדיל דשמעינן עלך דאת בעי מזבנה אוסייא דילך</strong> – מפני ששמענו עליך שאתה מבקש למכור את האחוזה (נחלה) שלך (לכן פנינו אליך, כדי לסייע לך למכור, והיתה כוונתם לרעה ליטול ממנו ממון על כך)<strong>. והוא אמר לון</strong> – והוא היה אומר להם<strong>: לית בדעתי</strong> – אין בדעתי (למכור את הנחלה שלי)<strong>. והוה חבריה אמר ליה</strong> – והיה חברו (של חבר מועצת העיר) אומר לו (לחבר מועצת העיר)<strong>: מה את בעי מן דין</strong> – מה אתה מבקש מזה (מהאדם העולה, שימכור את הנחלה שלו)<strong>, כתוב ואנא חתם</strong> – כתוב (שטר מכירה מזויף, שמכר לך האדם העולה את הנחלה שלו) ואני אחתום (על השטר כעד)<strong>. והוה כתיב וחבריה חתם</strong> – והיה (חבר מועצת העיר) כותב (שטר מכירה) וחברו חותם<strong>, והוון משלחין אוניתא לבר בייתה</strong> – והיו (אנשי מועצת העיר) שולחים את שטר המכירה לבן ביתו (בן משק ביתו, הממונה על ביתו של האדם העולה)<strong>, ואמרון ליה</strong> – ואומרים לו (לבן ביתו של האדם העולה)<strong>: אין אתא פלניא מיעול לאוסייא דידיה</strong> – אם יבוא פלוני (האדם העולה) להיכנס לנחלה שלו<strong>, לא תשבקיניה, דהיא זבינה גבן</strong> – אל תניחוהו (להיכנס לנחלה), משום שהיא (הנחלה) מכורה לנו (שפלוני מכרה לנו בעדים)<strong>. וכיון דהוה שמע מינהון כן</strong> – וכיון שהיה (האדם העולה) שומע מהם כך (מה שעוללו לו)<strong>, הוה אמר</strong> – היה אומר (על עצמו בלשון נקייה)<strong>: הלוואי איתבר ריגליה דההוא גברא, ולא סלק לירושלם</strong> – הלוואי נשברה רגלו של אותו איש (שלי), ולא עלה (עליתי) לירושלים (שאם לא הייתי עולה, לא אירע לי כך)<strong>. הדא הוא דכתיב</strong> – זה הוא שכתוב (בקינה על החורבן)<strong>: "צדו צעדינו מלכת ברחובותינו,</strong> קרב קיצנו מלאו ימינו<strong>"</strong> (איכה ד,יח)<strong>, -</strong> אנשי ביתר היו קוראים על ירושלים את הפסוק הזה לאחר שחרב בית המקדש: <strong>"צדו צעדינו" - אצדי אורחתיה דההוא בייתא</strong> – שממו (חרבו) דרכיו של אותו בית (המקדש, שלא הלכו אנשים שם)<strong>, "קרב קצינו" - קרב קיציה דההוא ביתא</strong> – קרב קיצו (סופו) של אותו בית<strong>, "מלאו ימינו" - מלא יומוי דההוא בייתא</strong> – מלאו ימיו (נשלם זמנו) של אותו בית<strong>. אוף אינון לא נפקון טבאות</strong> – אף הם (אנשי ביתר, ששמחו לאידה של ירושלים שחרבה) לא יצאו היטב (אלא נענשו)<strong>,</strong> משום שנאמר: <strong>"שמח לאיד לא ינקה"</strong> (משלי יז,ה) – מי ששמח לאסון שבא על חברו, לא יינקה מן העונש (לא יצא נקי מבלי להיענש). ולכן חרבה ביתר<strong>.</strong><br><br><small>במקבילות באיכה רבה ב,ד ו-ד,כא ובאיכה רבה (בובר) פרשה ב ובאוצר המדרשים עמוד רמז הובא הסיפור הזה בכמה שינויים.<br><br>יש ללמוד מסיפור זה, שירושלים חרבה בגלל המציאות החברתית של ימי מלחמת החורבן, כשגדולי המדינה עשו שימוש לרעה במעמדם בהנהגת הציבור לשם עושק וחמס.<br><br><strong>חמישים ושתיים שנה לאחר חורבן הבית</strong><br>מקור דבריו של רבי יוסי שאמר, שביתר חרבה חמישים ושתיים (נ"ב) שנה לאחר חורבן הבית, הוא בברייתא של סדר עולם, ששנה רבי יוסי.<br><br>ב<strong>סדר עולם רבה</strong> פרק ל נאמר: רבי יוסי אומר... מפולמוס (מלחמה) של אספסיינוס (מרד החורבן) עד פולמוס של קיטוס (המרד בימי טריינוס) כ"ד, ומפולמוס של קיטוס עד מלחמת בן כוזיבא (מרד בר כוכבא) י"ו שנה, ומלחמת בן כוזיבא ב' שנים ומחצה, נ"ב שנה אחר חורבן הבית.<br><br>המספרים שנזכרו בסדר עולם אינם מכוונים, שכן כ"ד ו-י"ו ו-ב' אינם עולים נ"ב.<br><br>ב<strong>ילקוט שמעוני</strong> דניאל תתרסו נאמר: מפולמוס של אספסיינוס עד פולמוס של קיטוס חמישים ושתיים שנה, מפולמוס של קיטוס עד מלחמת בן כוזיבא י"ז שנה, מלכות בן כוזיבא שתי שנים ומחצה.<br><br>לפי גרסת הילקוט בסדר עולם, המנין של חמישים ושתיים שנה אינו מחורבן הבית עד חורבן ביתר, אלא מפולמוס של אספסיינוס עד פולמוס של קיטוס. בילקוט לא נזכר מנין השנים שחרבה ביתר לאחר חורבן הבית.<br><br>ב<strong>משנה סוטה</strong> ט,יד שנו: בפולמוס של אספסיינוס (במלחמת אספסיינוס על ירושלים, לפני חורבן הבית השני) גזרו (חכמים) על עטרות חתנים ועל האירוס. בפולמוס של קיטוס (שר צבאו של טריינוס, שנלחם ביהודים שמרדו בו. רש"י: ובין זה לזה היו חמישים ושתיים שנה, כדאמר בסדר עולם) גזרו על עטרות כלות ושלא ילמד אדם את בנו יוונית. בפולמוס האחרון (במלחמת אדריינוס על ביתר בימי בר כוכבא) גזרו שלא תצא הכלה באפריון בתוך העיר.<br><br>גם לפי רש"י בסוטה, הגרסה בסדר עולם היא: מפולמוס של אספסיינוס עד פולמוס של קיטוס חמישים ושתיים שנה, כגרסת הילקוט.<br>רש"י בסנהדרין צז,ב אומר: ומצינו בסדר עולם: מפולמוס של אספסיאנוס עד פולמוס של קיטוס - י"ב שנה, ומפולמוס של קיטוס עד מלכות בן כוזיבא - י"ז שנים, ומלכות בן כוזיבא שתי שנים ומחצה.<br>לפי גרסת הילקוט בסדר עולם ורש"י בסוטה, יש לתקן בדברי רש"י בסנהדרין: מפולמוס של אספסיאנוס עד פולמוס של קיטוס - נ"ב (ולא: י"ב) שנה.<br><br>ברוב הספרים החליפו קיטוס בטיטוס, והשם הנכון הוא קיטוס.<br><br>הגרסה הנכונה בסדר עולם היא: מפולמוס של אספסיינוס עד פולמוס של קיטוס נ"ב שנה, מפולמוס של קיטוס עד מלחמת בן כוזיבא ט"ז (ולא: י"ז) שנה, מלכות בן כוזיבא שלוש (ולא: שתי) שנים ומחצה.<br>המנין של שלוש שנים ומחצה למלכות בן כוזיבא נזכר בירושלמי לעיל: שלוש שנים ומחצה עשה אדריינוס מקיף על ביתתר.<br><br><strong>פולמוס של אספסיינוס</strong> (ג'תתכ"ו - ג'תת"ל, 66-70 למנינם) - המרד הגדול שבו חרב בית המקדש השני. המלחמה נקראת על שמו של אספסיינוס, משום שעמד בראש הצבא הרומי בזמן המלחמה מתחילתה. בסופה של המלחמה, שבו נכבשה ירושלים וחרב הבית, אספסיינוס נעשה קיסר, וטיטוס עמד בראש הצבא הרומי.<br><br><strong>פולמוס של קיטוס</strong> (ג'תתע"ז, 117 למנינם) - על שם לוסיוס קוויטוס (קיטוס), שהיה שר צבאו של טריינוס קיסר רומי, ודיכא ביד חזקה את מרידת היהודים בין הנהרות (מסופוטמיה) וערך בהם טבח (116-117 למנינם), ואחר כך נתמנה על ידי טריינוס לנציב בארץ ישראל כדי לדכא את מרידת היהודים בארץ ישראל. מרידה זו היתה בעת מרד היהודים בתפוצות בימי טריינוס (115-117 למנינם). המאורעות שהתרחשו בארץ ישראל בעת נציבותו של קיטוס (דיכוי המרידה בארץ ישראל והרדיפות וגזרות הדת והעונשים שבאו עם הדיכוי) הם 'פולמוס של קיטוס'.<br><br><strong>הפולמוס האחרון</strong> (ג'תתצ"ב - ג'תתצ"ה, 132-135 למנינם) - מלחמת בר כוכבא, שהיתה המלחמה הגדולה האחרונה בזמן המשנה. מרד בר כוכבא פרץ בגלל בנין ירושלים כעיר נוכרית והקמת מקדש אלילי בתוכה. המרד התחולל בעיקר ביהודה.<br><br>נמצא שביתר חרבה שישים וחמש שנים לאחר חורבן הבית (ולא: חמישים ושתיים שנה).<br><br><strong>הדליקה נרות</strong><br>ב<strong>ספרי זוטא</strong> פסקה יב נאמר: כיון שנתמנו הזקנים, הדליקו כל ישראל נרות ועשו שמחה, בשביל שעלו שבעים זקנים לשררה.<br>וב<strong>בראשית רבה</strong> לה,ג נאמר: אותם שבעת ימים (של חנוכת המזבח שעשו בימי שלמה המלך) היו ישראל אוכלים ושותים ושמחים ומדליקים נרות.<br>וב<strong>ירושלמי סוכה</strong> ה,א מסופר: טריינוס הרשע, נולד לו בן בתשעה באב והיו (היהודים) מתענים, מתה בתו בחנוכה והדליקו נרות. שלחה אשתו ואמרה לו: עד שאת מכבש את הברבריים, בוא וכבוש את היהודים שמרדו בך (שכשנולד הבן היו היהודים אבלים, וכשמתה הבת היו שמחים).<br><br>הרי שמדליקים נרות כששמחים.<br><br><strong>בולווטי ירושלים</strong><br>המועצה העירונית של ירושלים מילאה תפקידים ציבוריים כלל-לאומיים. היתה לה השפעה מכרעת במינויים של המנהיגות הציבורית בערי המדינה. סיפור זה מעלה את התמרמרותם של בני הערים כלפי בולווטי ירושלים שניצלו את זכותם למינויים כדי לרכוש רכוש ברחבי המדינה.</small><br>• • •
(טו)  מספרים על שני אחים גיבורים (לפי המקבילה באיכה רבה, הם נלחמו בגדודי צבאו של אדריינוס, וזה היה בימי מרד בר כוכבא):
<strong>שני אחים הוון –</strong> היו <strong>בכפר חריבה</strong> (כפר חרובה, אולי בסביבות לוד)<strong>, והוון רומי</strong>י<strong>ם אזלין עליהון ומקטלין לון –</strong> והיו הרומאים (גדודי צבאו של אדריינוס ששלח עליהם) הולכים עליהם (להרוג אותם), (והיו האחים יוצאים על הרומאים) והורגים אותם<strong>. ואמרין –</strong> ואמרו (הרומאים)<strong>: כל סמא דמילתא ניתי כלילא על רישיהון</strong> (הגרסה במקבילה: נלבשינן כלילין ונעבדינן מלכין) <strong>–</strong> כל התקנה של הדבר (אין תקנה לדבר אלא) שנביא עטרה (וניתן אותה) בראשיהם (של האחים, ונעשה אותם מלכים, שניכנע להם)<strong>. אמרין –</strong> אמרו (הרומאים)<strong>: מבדקינן אוף חד זמן –</strong> נבדוק (נבחן וננסה את האחים אם יהרגו אותנו) עוד פעם אחת. הגרסה במקבילה באיכה רבה (בובר): כיון שגרמו העוונות אמרו נדבוק אף אחר (יש לגרוס: נבדוק אוף חד) זמן, שלח גייסות עליהון (שלח אדריינוס גדודי צבא עליהם). והגרסה במקבילה בילקוט שמעוני פרשת 'האזינו' רמז תתקמו: כיון שגרמו העוונות אמרו נבדוק חד זמן, שלח עליהון גייסות<strong>. מנפקין</strong> (הגרסה במקבילה: מן דנפקין) <strong>–</strong> כשיצאו (האחים על גדודי הצבא)<strong>, פגע ביה</strong> (הגרסה במקבילה: בהון) <strong>חד סב –</strong> פגש בהם (באחים) זקן אחד<strong>, אמר לון –</strong> אמר להם (לאחים)<strong>: ברייכון סעודינכון</strong> (הגרסה במקבילה: אלהכון יסעדינכון) <strong>–</strong> בוראכם (אלוהיכם) יעזור אתכם<strong>. אמר</strong> (הגרסה במקבילה: אמרו (לו האחים))<strong>: לא יסעוד –</strong> אל יעזור (לנו אלוהים), <strong>ולא יסמוך –</strong> אל יעזור (לנו אלוהים); והגרסה במסירה אחרת: ולא יכסוף; והגרסה במקבילה: ולא יסכיף <strong>–</strong> אל ירפה את ידינו, או: אל יסגף ויצער אותנו; כלומר, אל יתערב כלל במלחמתנו, ותושיע לנו ידנו, וזהו שאמר הכתוב: <strong>"הלא אתה אלהים זנחתנו</strong> ולא תצא אלוהים בצבאותינו<strong>"</strong> (תהילים ס,יב) <strong>–</strong> שהכשילם פיהם<strong>.</strong><br><br><small>במקבילה ב<strong>איכה רבה</strong> סיימו: מיד גרמו העוונות ויצאו ונהרגו. הלכו והביאו את ראשיהם (של האחים) אצל אדריינוס. אמר: מי הרג את אלה? - אמר לו גונתאי (בן עם הגותים) אחד: אני הרגתי אותם. - אמר לו (אדריינוס): לך והבא לי את גופותיהם. הלך והביא, ומצא (אדריינוס) נחש כרוך על צואריהם. אמר (אדריינוס): אילולי אלוהיהם של אלה שהרגם, מי היה יכול להרוג אותם? וקרא (אדריינוס) עליהם: "אם לא כי צורם מכרם וה' הסגירם" (דברים לב,ל).<br><br>הסיפור על שני האחים שהובא כאן דומה לסיפור על בן כוזבא שהובא לעיל. הסיפור הזה נשמט במסירה שלפנינו (דילוג מחמת דמיון תחילות: "שני אחים" - "שני ארזים"), ונוסף בידי מגיה.</small><br>• • •
(טז)  ועוד מספרים: <strong>שני ארזים היו בהר המשחה</strong> (הר הזיתים בירושלים)<strong>. בתחת אחד מהן היו מוכרין ארבע חנויות טהורות</strong> (הגרסה במקבילה באיכה רבה: ותחת אחד מהם היו ארבעים חנויות של מוכרי טהרות) – שמכרו בהן מאכלים טהורים<strong>, והאחד</strong> (הארז האחר) <strong>היו מוציאין ממנו ארבעים סאה גוזלות</strong> (יונים רכות) <strong>בכל חדש וחדש</strong> – שהיו מקננים בענפי הארז יונים<strong>, ומהן היו מספיקין</strong> (נותנים לפי הצורך) <strong>קינים</strong> (זוגות של תורים ובני יונה) <strong>לכל ישראל</strong> – לכל מי שצריך להביא קורבנות עוף<strong>.</strong><br><br><small>בירושלים מקום המקדש היו הרבה אוכלי תרומה וקודשים, והיו צריכים להקפיד על טהרה, ולכן היו בה חנויות של מוכרי טהרות.</small><br>• • •<br><strong>טור שמעון הוה מפיק תלת מאוון דגרבין דמרקוע לקייטא כל ערובת שובא</strong> – הר (מבצר) שמעון (אזור במערב הרי ירושלים, שהיתה בו מצודה שנבנתה על ידי שמעון החשמונאי) היה מוציא (מנפיק) שלוש מאות גרבים (חביות של חרס) של מרקועים (חתיכות דקות ושטוחות של דגים) לקייצים (קוצצי תאנים, מייבשי תאנים) כל ערב שבת<strong>.</strong>
<strong>ולמה חרב</strong> (הר שמעון)<strong>? - יש אומרים: מפני הזנות. ויש אומרים:</strong> מפני <strong>שהיו משחקין בכדור.</strong><br><br><small>במקבילה ב<strong>איכה רבה</strong> גרסו: ולמה חרב? - אי תימא: משום זנות, והלא לא היתה (שם) אלא ריבה (נערה) אחת והוציאוה משם. ולמה חרב? - אמר רב הונא: משום שהיו משחקים בכדור בשבת.<br><br>ב<strong>משנה שבת</strong> יא,ג שנו: הזורק בארץ ארבע אמות, חייב. זרק לתוך ארבע אמות ונתגלגל חוץ לארבע אמות, פטור. חוץ לארבע אמות ונתגלגל לתוך ארבע אמות, חייב.<br>וב<strong>תוספתא שבת</strong> י,י שנו: כגון אלו שמשחקים בכדור ברשות הרבים, ויצאה כדור מתחת ידו של אחד מהם חוץ לארבע אמות, חייב.<br><br>דברי התוספתא מוסבים על דברי המשנה: חוץ לארבע אמות, כגון ששיחק בכדור ברשות הרבים, ויצאה כדור מתחת ידו של אחד מהם חוץ לארבע אמות, ונתגלגל לתוך ארבע אמות, חייב.<br>הרי שהמשחק בכדור בשבת, יש חייב, ויש פטור ואסור.<br><br>אבל ב<strong>ספר "הרוקח"</strong> נכתב, שטור שמעון חרב מפני שהיו משחקים בכדור בשבת ובטלים מן התורה (שלא עסקו בתורה בשבת, כמו שאמרו בירושלמי שבת טו,ג: רבי ברכיה בשם רבי חייא בר בא: לא ניתנו שבתות וימים טובים אלא לעסוק בהם בדברי תורה).<br><br>בעיית משחקי הכדור בשבת קשורה כנראה לחיי היישוב היהודי בימי המרידות ברומאים. מחבר המסורת בירושלמי כאן ובאיכה רבה ראה במשחקי הכדור פסול בשל החיקוי של מנהגי האויב, הרומאים, בימי המרד, בשעה שהיהודים המורדים מצווים היו להתרחק מתרבות האויב ומסמליה.<br><br>טור שמעון הוא מבצר במערב הרי ירושלים שנבנה על ידי שמעון החשמונאי או יוחנן הורקנוס לכבוד אביו שמעון על גבעה המתנשאת מעל נחל שורק, והפך למקום יישוב בהמשך תקופת הבית השני ואולי בתקופה שבין המרידות נגד הרומאים, ושמר על שמו הקדום ובשם זה נזכר במקורות התלמודיים ("קתדרה" 112).<br><br>ב<strong>בבלי ברכות</strong> מד,א אמרו: כשבא רב דימי, אמר: עיר אחת היתה לו לינאי המלך בהר המלך, שהיו מוציאים ממנה שישים ריבוא ספלים טרית (דגים קטנים חתוכים) לקוצצי תאנים (למאכל פועלים שקוצצים תאנים) מערב שבת לערב שבת. כשבא רבין, אמר: אילן אחד היה לו לינאי המלך בהר המלך, שהיו מורידים ממנו ארבעים סאה גוזלות משלוש בריכות (מחזורים של הטלת ביצים) בחודש.</small><br>• • •<br><strong>עשרת אלפים עיירות היו בהר המלך</strong> (אזור ההר בארץ יהודה)<strong>, ולרבי אלעזר בן חרסום</strong> (כוהן גדול ועשיר גדול) היו <strong>אלף</strong> עיירות <strong>מכולם</strong> (מהן)<strong>, וכנגדן</strong> (כנגד (בהשוואה ובהתאמה אל) אלף העיירות) היו לו <strong>אלף ספינות בים, וכולהם</strong> (וכולם, כל העיירות בהר המלך) <strong>חרבו.</strong><br><br><small>ב<strong>תוספתא שביעית</strong> ז,י שנו: אי זהו הר שלה (של ארץ יהודה)? - זה הר המלך.</small><br>• • •<br><strong>שלש עיירות היה קטמוס</strong> (הגרסה במקבילה באיכה רבה: הטימס – המס (או התרומות לבית המקדש). ויש גורסים: הטומוס / הטימוס – רשימה (של שמות התושבים, או של התרומות לבית המקדש)) <strong>שלהן עולה לירושל</strong>י<strong>ם בעגלה</strong> – שהיו בהן תושבים רבים מאוד, והיו צריכים להעלות את המס או את הרשימה בעגלה, והעיירות הן: <strong>כבול</strong> (במערב הגליל התחתון)<strong>, ושיחין</strong> (בגליל קרוב לציפורי)<strong>, ומגדל צבעייא</strong> (מגדל הצובעים, על שם תושביה שעסקו בצביעה, אולי היא מגדל, סמוך לחוף הכינרת בסביבות טבריה)<strong>, ושלשתן חרבו.</strong> ולמה חרבו? - <strong>כבול</strong> חרבה <strong>מפני המחלוקת. שיחין</strong> חרבה <strong>מפני כשפים. ומגדל צבעייא</strong> חרבה <strong>מפני הזנות.</strong><br><br><small>במקבילה ב<strong>איכה רבה</strong> (בובר) גרסו: שלוש עיירות במשמרות (של הכוהנים) היו, כבול, ושיחין, ומגדלה, ושלושתן חרבו, כבול מפני המחלוקת, שיחין מפני כשפים, מגדלה מפני הזנות.<br><br>העיירות האלו חרבו כנראה במרד הגדול (מרד החורבן) ולא במרד בר כוכבא.<br><br>המילה "במשמרות" אינה מופיעה בחלק מכתבי היד של איכה רבה, וכן אינה מופיעה בירושלמי כאן, ולכן ייתכן שהמילה "במשמרות" היא תוספת מעתיק בלבד. ואם כן, לא נמצאו משמרות כוהנים בשלוש העיירות שנזכרו כאן לפני החורבן.<br><br>בימי הבית השני ישבו רובם של הכוהנים בירושלים ובארץ יהודה, בסמוך למקום עבודתם בבית המקדש. הם נשארו יושבים ביהודה עד לאחר מרד בר כוכבא. אומנם נמצאו כוהנים בציפורי ובגליל לאחר חורבן הבית, אך הם לא התיישבו על פי משמרות. המעבר המוגבר של כוהנים מיהודה לגליל אירע לאחר מרד בר כוכבא. בתקופה זו עבר המרכז היהודי לגליל, והוא כלל גם כוהנים רבים שנדדו לגליל.<br><br>ברשימת משמרות הכהונה בגליל לאחר מלחמת בר כוכבא נאמר:<br>משמרת עשירית - שכניה (שם המשמרת), כבול (מקום המשמרת).<br>משמרת ארבע עשרה - ישבאב (שם המשמרת), שיחין (מקום המשמרת).<br>משמרת עשרים - יחזקאל (שם המשמרת), מגדל נוניא (מקום המשמרת, אולי היא מגדל הסמוכה לטבריה).<br><br>הרי ששלוש העיירות הללו היו מקומם של משמרות הכוהנים לאחר מרד בר כוכבא. רשימה זו מעידה על התיישבות ניכרת של כוהנים ביישובי הגליל השונים והתיישבותם על פי משמרות.</small><br>• • •<br><strong>שלשה כפרים</strong> (במקבילה באיכה רבה: שלוש עיירות היו בדרום) <strong>כל אחד ואחד היה מוציא</strong> (היו בו, היה מספר תושביו) <strong>כפליים</strong> (פי שניים) <strong>כיוצאי מצרים</strong> (שישים ריבוא)<strong>,</strong> והכפרים הם: <strong>כפר ביש</strong> (יישוב בשפלת יהודה, מזרחית לבית גוברין)<strong>, וכפר שיחלייא וכפר דיכריא</strong> (יישובים בשפלת יהודה, מערבית לבית גוברין)<strong>.</strong> ומסבירים את פשר שמות הכפרים: <strong>ולמה הוא קרי לון כפר ביש?</strong> – ולמה קוראים אותו כפר ביש (כפר רע)? <strong>- דלא הוון מקבלין לעבורא</strong> – מפני שלא היו מקבלים עוברים (עוברי דרכים, אורחים). ובמקבילה באיכה רבה (בובר): דהוו בישין לאכסנאין (שהיו רעים לאורחים)<strong>. ולמה הוא קרי לון כפר שיחליא?</strong> – ולמה קוראים אותו כפר שיחליא (כפר שחליים)? <strong>- דהוון מרביין ביניהון</strong> (במקבילה: בניהון) <strong>כאילין תחלוסייא</strong> – שהיו מרבים (מגדילים את המספר) בניהם כאלה השחליים (מין צמח מאכל)<strong>. ולמה הוא קרי לון כפר דיכריא?</strong> – ולמה קוראים אותו כפר דיכריא (כפר זכרים)? <strong>- דהוון כל נשיהון ילדן דיכרין</strong> – שהיו כל נשיהם יולדות זכרים (בנים)<strong>, אי לא הוות חדא מינהין נפקא מן תמן</strong> – ואם לא היתה אחת מהן (מהנשים) יוצאת משם<strong>, לא הוות ילדה נוקבה</strong> – לא היתה יולדת נקבה (בת), שכל אחת מהן שהיתה מבקשת ללדת נקבה, היתה יוצאת חוץ למקום, ושם יולדת נקבה<strong>.</strong><br><br><small>ובמקבילה ב<strong>איכה רבה</strong> סיימו: וכל אישה אחרת חוץ למקום, שהיתה מבקשת ללדת זכר, היתה באה לשם ויולדת זכר. וכעת אם נועצים קנים [ויש שגרסו: שישים ריבוא קנים] (במקומם של הכפרים), לא נושא אותם (אין המקום יכול להחזיק את הקנים). אמר רבי חנינא: קפצה (נתכווצה) לה ארץ ישראל (בעת החורבן, ולכן אין המקום יכול להחזיק את הקנים).<br><br>ו<strong>בבבלי גיטין</strong> נז,א אמרו: "בילע ה' ולא חמל את כל נאות יעקב" (איכה ב) - אמר רבי יוחנן: אלו שישים ריבוא עיירות שהיו לו לינאי המלך בהר המלך, וכל אחת ואחת היו בה כיוצאי מצרים, חוץ משלוש שהיו בהן כפליים כיוצאי מצרים, אלו הן: כפר ביש, כפר שיחליים, כפר דכריא. כפר ביש - דלא יהבי ביתא לאושפיזא; כפר שיחליים - שהיתה פרנסתם מן שחליים; כפר דכריא - אמר רבי יוחנן: שהיו נשותיהן יולדות זכרים תחילה, ויולדות נקבות באחרונה ופוסקות.<br>אמר עולא: אני ראיתי אותו מקום (הר המלך), ואפילו שישים ריבוא קנים אינו מחזיק. אמר מין אחד לרבי חנינא: משקרים אתם! (רש"י: שאומרים אתם, שישים ריבוא עיירות היו בהר המלך, והוא אינו מחזיק אפילו שישים ריבוא קנים) - אמר לו (רבי חנינא): "ארץ צבי" (ירמיהו ג) נאמר בה, מה צבי זה אין עורו מחזיק את בשרו (לאחר הפשטה עור הצבי מצטמק ומתכווץ), אף ארץ ישראל, בזמן שיושבים עליה - רווחה (רחבה), ובזמן שאין יושבים עליה - גמודה (צמוקה ומכווצת).<br><br><strong>כפליים כיוצאי מצרים</strong><br>המספר 'כפליים כיוצאי מצרים' הוא מספר לדוגמה ואינו מנין מדויק, וכיוונו לומר שהיו שם אנשים רבים מאוד.</small><br>• • •<br><strong>אמר רבי יוחנן: שמונים זוגים אחים כהנים נישאו לשמונים זוגות אחיות כהנות בלילה אחד בהדא גופנא</strong> – בזאת (העיר ששמה) גופנא (בהרי שומרון הדרומיים)<strong>, חוץ מאחים בלא אחיות</strong> – להוציא מכלל זה אחים כוהנים שנישאו לכוהנות שאינן אחיות באותו הלילה<strong>,</strong> חוץ <strong>מאחיות בלא אחים</strong> – ולהוציא מכלל זה אחיות כוהנות שנישאו לכוהנים שאינם אחים באותו הלילה<strong>, חוץ מלוים</strong> – ולהוציא מכלל זה לויים שנישאו באותו הלילה<strong>, חוץ מישראל</strong> – ולהוציא מכלל זה ישראלים שנישאו באותו הלילה. הרי שהיו בעיר הזאת תושבים רבים מאוד<strong>.</strong><br><br><small>ב<strong>בבלי ברכות</strong> מד,א אמרו: כשבא רבי יצחק, אמר: עיר אחת היתה בארץ ישראל וגופנית שמה, שהיו בה שמונים זוגות אחים כוהנים נשואים לשמונים זוגות אחיות כוהנות.<br><br><strong>כוהנים נישאו לכוהנות</strong><br>ב<strong>בבלי פסחים</strong> מט,א אמרו: תניא, רבי שמעון בן אלעזר אומר: כל סעודה שאינה של מצוה - אין תלמיד חכם רשאי ליהנות ממנה. כגון מאי? - אמר רבי יוחנן: כגון בת כוהן לישראל (רש"י: בת כוהן צריכה להינשא לכוהנים, ולא לפגום משפחתה ולהינשא לישראל), ובת תלמיד חכם לעם הארץ. דאמר רבי יוחנן: בת כוהן לישראל ובת תלמיד חכם לעם הארץ - אין זיווגם עולה יפה... תנו רבנן: לעולם ימכור אדם כל מה שיש לו וישיא בתו לתלמיד חכם, משל לענבי הגפן בענבי הגפן, דבר נאה ומתקבל. ולא יישא בת עם הארץ, משל לענבי הגפן בענבי הסנה, דבר מכוער ואינו מתקבל.<br><br>לפי רבי יוחנן, בת כוהן לכוהן - משל לענבי הגפן בענבי הגפן. הרי שרבי יוחנן, שאמר כאן שבנות כוהנים נישאו לכוהנים בגופנא הוא לשיטתו, והמשל לענבי הגפן בענבי הגפן נאה להיאמר על הנישואין הללו בגופנא (בארמית: גפן).</small><br>• • •<br><strong>אמר רבי יוחנן: שמונים חנויות של אורגי פלגס</strong> (מין בגד) <strong>היו במגדל צבעייא</strong> (אולי היא מגדל, סמוך לחוף הכינרת בסביבות טבריה)<strong>.</strong>
<strong>אמר רבי חייה בר בא</strong> (אמורא ארץ ישראלי בדור השלישי)<strong>: שמונים חנויות של מוכרי טהרות</strong> (מאכלים טהורים) <strong>היו בכפר אימרא</strong> (כפר נמרה, בגליל התחתון בסביבות טבריה)<strong>.</strong><br><br><small>במקבילה ב<strong>איכה רבה</strong> גרסו: שלוש מאות חנויות של מוכרי טהרות היו במגדלא דצבעייא, ושלוש מאות חנויות של אורגי פרוכות היו בכפר נמרה.</small><br>• • •<br>אמר <strong>רבי ירמיה</strong> (מגדולי אמוראי ארץ ישראל בדור הרביעי) <strong>בשם רבי חייה בר בא: שמונים שידות</strong> (עגלות ומרכבות מיוחדות, דומות לארגז) <strong>של מתכת</strong> (הגרסה במקבילה באיכה רבה (בובר): שמונים חנויות של מוכרי שידה של מתכת) <strong>היו בשיחין</strong> (בגליל קרוב לציפורי)<strong>.</strong>
<strong>אמר רבי יניי</strong> (מגדולי אמוראי ארץ ישראל בדור הראשון)<strong>: שידה לא היתה בימינו</strong> – אין למצוא ולראות שידה כזו בימינו. ללמדך על גדולתה של שיחין בעבר ועל ירידתה בימי רבי ינאי<strong>.</strong><br><br><small>ב<strong>בבלי גיטין</strong> סח,א אמרו: "שידה ושידות" (קוהלת ב) - בבבל תרגמו: שידה ושידתין (רש"י: שד זכר ושדה נקבה), בארץ ישראל אמרו: שידתא (רש"י: שידה - עגלה למרכב נשים ושרים). אמר רבי יוחנן: שלש מאות מיני שידים היו בשיחין, ושידה עצמה איני יודע מה היא.</small><br>• • •<br><strong>רבי זעורה</strong> (רבי זירא, מגדולי האמוראים בדור השלישי) <strong>בשם רב חונא</strong> (רב הונא, גדול אמוראי בבל בדור השני)<strong>: אימר היא היתה קטנה שבמשמרות</strong> (של הכוהנים)<strong>, והיא היתה מוציאה</strong> (היו בה) <strong>שמונים וחמשה אלף פירחי כהונה</strong> (כוהנים צעירים, המתחילים ומתאמנים בתפקידם) – ומכאן אתה למד לשאר המשמרות<strong>.</strong><br><br><small>במקבילה ב<strong>איכה רבה</strong> (בובר) גרסו: אמר רבי יוחנן: אימר היתה קטנה שבמשמרות, והיתה מוציאה שמונים אלף פרחי כהונה.<br><br>ברשימת משמרות הכהונה בגליל לאחר מלחמת בר כוכבא נאמר:<br>משמרת שש עשרה - אימר (שם המשמרת), כפר נמרה (מקום המשמרת).<br><br>מכיון שכפר אימרא (כפר נמרה) היה מקומה של משמרת הכוהנים אימר (מקומם נקרא על שמם), היו בו חנויות של מוכרי טהרות, שכן הכוהנים הקפידו על טהרה, מפני שהם אוכלי תרומה.<br>• • •<br>כיון שסיפרו על שמונים אלף פרחי כהונה, מספרים עוד כאן ולהלן על שמונים אלף פרחי כהונה.</small>
(יז)  מספרים על מה שאירע בחורבן בית ראשון:
<strong>אמר רבי יוחנן: שמונים אלף פירחי כהונה נהרגו</strong> (על ידי נבוזראדן, כמסופר להלן) <strong>על דמו של זכריה</strong> (בן יהוידע, כוהן ונביא בימי יואש מלך יהודה, שנהרג במצות המלך בחצר בית ה' (דברי הימים ב כד,כ-כב))<strong>.</strong>
<strong>רבי יודן</strong> (אמורא ארץ ישראלי בדור השלישי-הרביעי) <strong>שאל לרבי אחא</strong> (אמורא ארץ ישראלי בדור השלישי)<strong>: איכן</strong> (היכן) <strong>הרגו</strong> (ישראל) <strong>את זכריה, בעזרת הנשים או בעזרת ישראל? - אמר לו: לא בעזרת ישראל ולא בעזרת הנשים, אלא בעזרת הכהנים</strong> – במקום המזבח, שלא חששו לקדושת המקום<strong>. ולא נהגו בדמו</strong> (של זכריה) <strong>לא כדם האיל ולא כדם הצבי</strong> (במקבילה בפסיקתא דרב כהנא טו,ז נוסף: ולא כדם הציפור)<strong>, תמן כתיב</strong> – שם (בדם האייל ובדם הצבי) כתוב (במצות כיסוי הדם)<strong>: "</strong>ואיש איש מבני ישראל ומן הגר הגר בתוכם אשר יצוד ציד חיה או עוף אשר ייאכל, <strong>ושפך את דמו וכסהו בעפר"</strong> (ויקרא יז,יג) – השוחט חיה (או עוף) צריך לכסות את הדם בעפר<strong>, ברם הכא</strong> – אבל כאן (בדמו של זכריה כתוב בנבואה על חורבן ירושלים, המכונה 'עיר הדמים')<strong>: "כי דמה בתוכה היה, על צחיח סלע שמתהו,</strong> לא שפכתהו על הארץ לכסות עליו עפר<strong>"</strong> (יחזקאל כד,ז) – דמו של זכריה היה מושלך על האבנים, ולא כיסו את הדם בעפר, שלא טרחו לנהוג בו אפילו כפי שמצווים לעשות בדם חיה ועוף לאחר שחיטתם<strong>. כל כך למה?</strong> – למה נשאר דמו של זכריה על הסלע כל כך הרבה שנים, עד שעה שעלה נבוזראדן להחריב את ירושלים (כמסופר להלן), ולא נבלע הדם בקרקע במקומו? <strong>- "להעלות חמה לנקום נקם נתתי את דמה על צחיח סלע, לבלתי הכסות"</strong> (יחזקאל כד,ח) – כדי שיהיה המעשה הזה לפני תמיד ואנקום את הדם השפוך, גרמתי שיישאר הדם על הסלע ולא יכוסה. כך אמר ה'<strong>.</strong><br><br><small>ב<strong>מדרש תנחומא</strong> פרשת 'ויקרא' סימן ו וב<strong>מדרש תנחומא</strong> (בובר) פרשת ויקרא סימן ח נאמר: "אם ייהרג במקדש ה' כוהן ונביא" (איכה ב,כ) - הרי דמו של זכריה מושלך על האבנים, שנאמר: "כי דמה בתוכה היה על צחיח סלע שמתהו" (יחזקאל כד,ז).</small><br>
ואומרים: <strong>שבע עבירות עברו ישראל באותו היום</strong> (שבו הרגו את זכריה) – שהיה החטא של הריגת זכריה כבד מאוד<strong>: הרגו כהן ונביא ודיין, ושפכו דם נקי</strong> (דמו של חף מפשע)<strong>,</strong> (במקבילה בפסיקתא דרב כהנא נוסף: וחיללו את השם (שעשו את הדבר ברבים)) <strong>וטימאו</strong> (בטומאת מת) <strong>את העזרה</strong> (שבמקדש)<strong>, ושבת ויום הכיפורים</strong> (יום הכיפורים שחל להיות בשבת) <strong>היה</strong> – ועברו על אב מלאכה<strong>.</strong><br><br><small>במקבילות ב<strong>איכה רבה</strong> פתיחתא כג, ב,ד ו-ד,טז ובאיכה רבה (בובר) פתיחתא כג נאמר: שבע עבירות עברו ישראל באותו היום: הרגו כוהן ונביא ודיין, ושפכו דם נקי, וחיללו את השם, וטימאו את העזרה, ויום שבת ויום הכיפורים היה.<br><br>ובמקבילות ב<strong>איכה רבה</strong> (בובר) פרשה ד פסוק יג וב<strong>קוהלת רבה</strong> פרשה ג פסוק טז ופרשה י פסוק ד נאמר: שבע עבירות עשו ישראל באותו היום: הרגו כוהן ונביא ודיין, ושפכו דם נקי, וטימאו את העזרה, והיה יום הכיפורים ושבת.<br><br>מי שלא מנה 'חיללו את השם', החשיב את שבת ויום הכיפורים שתי עבירות. ומי שמנה 'חיללו את השם', החשיב שניים מהדברים שנמנו עבירה אחת.<br><br>ב<strong>מדרש זוטא</strong> איכה פרשה א נאמר: "אם ייהרג במקדש ה' כוהן ונביא" (איכה ב) - זה זכריה בן יהוידע. אמרו: ביום שהרגו את זכריה בן יהוידע, עברו שבע עבירות: הרגו כוהן ונביא, וחיללו שבת ויום הכיפורים, ועבדו עבודה זרה, וטימאו את המקדש, וביטלו את התמיד.<br><br>ב<strong>תרגום</strong> לספר דברי הימים נאמר: ורוח נבואה מה' שרתה על זכריה בן יהוידע הכוהן, כשראה את חטא המלך והעם, שמעלים קטורת לפסל בבית המקדש על המזבח ביום הכיפורים, ומבטלים את כוהני ה' מלעשות עולות וזבחים וקורבן היום ומוספים כמו שכתוב בספר תורת משה, ועמד מעל העם ואמר להם, כה אמר ה', למה אתם עוברים את מצוות ה' ולא תצליחו, כי עזבתם את עבודת ה' ויעזוב אתכם.</small><br>
ומספרים על דמו של זכריה:
<strong>וכיון שעלה נבוזראדן</strong> (רב טבחים של נבוכדנאצר מלך בבל) <strong>לכאן</strong> (לארץ ישראל להחריב את ירושלים)<strong>, ראה את הדם</strong> (של זכריה) <strong>תוסס</strong> (רותח, מבעבע) – שביקש זכריה מה' לנקום נקמת דמיו הנקיים, כמו שכתוב בספר דברי הימים ב כד,כב: "וכמותו אמר (זכריה) ירא ה' וידרוש". וכשעלה נבוזראדן, רמז הקב"ה לדם של זכריה והתחיל תוסס<strong>.</strong><br><br><small>במקבילה ב<strong>איכה רבה</strong> (בובר) פרשה ד פסוק יג נאמר: וכשעלה נבוזראדן לירושלים להחריבה, רמז הקב"ה לאותו דם והתחיל תוסס. אמר לו: זה הזמן שתגבה דינך.<br>ובמקבילה ב<strong>קוהלת רבה</strong> פרשה ג פסוק טז נאמר: את מוצא, בשעה שעלה נבוזראדן להחריב את ירושלים, רמז הקב"ה לאותו הדם שיהיה תוסס ועולה, (לאחר) מאתיים חמישים ושתיים שנה, מן יואש עד צדקיה. מה עשו? - גרפו עליו כל עפר ועשו כל ערמה, ולא נח (שבדרך נס לא הועיל הכיסוי בעפר), והיה הדם תוסס ומרתיח. אמר הקב"ה לדם: זה הזמן שתגבה דייתיקי (צוואה) שלך.<br>ו<strong>שם</strong> פרשה י פסוק ד נאמר: את מוצא, כשעלה נבוזראדן להחריב את ירושלים, רמז הקב"ה לדם והתחיל תוסס. אמר לו: זה הזמן שתגבה דייתיקי שלך.</small><br>
<strong>אמר להן</strong> (נבוזראדן)<strong>: מה טיבו</strong> (מהותו) <strong>של</strong> דם <strong>זה</strong> שתוסס<strong>? - אמרו לו: דם פרים וכבשים ואילים שהיינו</strong> שוחטים ו<strong>מקריבין על גבי המזבח</strong> (ונשפך הדם על רצפת העזרה)<strong>.</strong>
<strong>מיד הביא פרים ואילים וכבשים ושחטן עליו</strong> (על דמו של זכריה)<strong>, ואדיין</strong> (ועדיין) <strong>הדם</strong> (של זכריה) <strong>תוסס</strong> (לא נח)<strong>. וכיון שלא הודו לו</strong> (לנבוזראדן מה טיבו של הדם הזה)<strong>,</strong> נטלן ו<strong>תליין בגרדון</strong> (תלה אותם בגרדום, מקום הריגת הנידונים למוות, כדי שיודו בפשעם)<strong>.</strong> במקבילות באיכה רבה ובקוהלת רבה נוסף כאן: אמר לון: אין אמריתו לי - מוטב, ואי לא - סריקנא לבשרייהו דהנהו אינשי במסרקי דפרזלא – אמר להם (נבוזראדן): אם תאמרו לי - מוטב, ואם לא - אני מסרק את בשרם של אותם אנשים (אתכם) במסרקות של ברזל. <strong>אמרו</strong> לו (לנבוזראדן)<strong>: הואיל והקב"ה רוצה לתבוע דמו</strong> (של זכריה) <strong>מידינו. אמרו לו: דם כהן ונביא ודיין הוא, שהיה מתנבא עלינו כל מה</strong> (כל הדברים) <strong>שאתה עושה לנו,</strong> (ולא היינו מאמינים לו) <strong>ועמדנו עליו והרגנוהו</strong> (על שהיה מוכיח אותנו) – יש לגרוס כאן כמו במקבילה באיכה רבה (בובר) פרשה ד פסוק יג: אמרו לו: הואיל והקב"ה רוצה לתבוע דמו מידינו, <strong>אנו אומרים לך</strong>, כוהן ונביא ודיין היה לנו, והיה מתנבא לנו...<strong>.</strong>
<strong>מיד הביא שמונים אלף פירחי כהונה</strong> – כמו שאמר רבי יוחנן לעיל, <strong>ושחטן</strong> (והרגם) <strong>עליו</strong> (על דמו של זכריה. במקבילה באיכה רבה (בובר) פרשה ד פסוק יג נוסף: ולא עמד, והיה הדם מבצבץ והולך, עד שהגיע דמם לדמו של זכריה. ובמקבילה בפסיקתא דרב כהנא נוסף: עד שהגיע דמם לדמו של זכריה, ומה טעמא? - "פרצו ודמים בדמים נגעו" (הושע ד,ב))<strong>, ואדיין</strong> (ועדיין) <strong>הדם</strong> (של זכריה) <strong>תוסס.</strong> במקבילות נאמר: הביא סנהדרי גדולה, שחט (הרג) עליו ולא נח (ועדיין היה הדם תוסס). הביא סנהדרי קטנה, שחט עליו ולא נח. הביא פרחי כהונה, שחט עליו ולא נח. הביא בחורים ובתולות, שחט עליו ולא נח. הביא תינוקות של בית רבן, שחט עליו ולא נח. <strong>בההיא שעתא נזף ביה</strong> – באותה שעה גער (נבוזראדן) בו (בדם)<strong>, אמר ליה</strong> – אמר לו (לדם)<strong>: מה את בעי?</strong> – מה אתה מבקש (רוצה)? <strong>נובד כל אומתך עלך?</strong> – וכי נאבד את כל אומתך עליך (בגללך)?
<strong>מיד נתמלא הקב"ה רחמים</strong> (על ישראל)<strong>, ואמר: מה אם זה</strong> (נבוזראדן) <strong>שהוא בשר ודם</strong> (אדם) <strong>ואכזרי</strong> (במקבילה בפסיקתא דרב כהנא נוסף: היום עודנו ומחר איננו) <strong>- נתמלא רחמים על בניי, אני</strong> (הקב"ה) <strong>שכתוב בי: "כי אל רחום יי' אלהיך לא ירפך ולא ישחיתך ולא ישכח את ברית אבותיך"</strong> (דברים ד,לא) <strong>- על אחת כמה וכמה</strong> – בוודאי ובוודאי (שארחם על ישראל)<strong>.</strong>
<strong>מיד רמז</strong> הקב"ה <strong>לדם</strong> (של זכריה) <strong>ונבלע במקומו.</strong><br><br><small>על דמו של זכריה מסופר גם בבבלי גיטין נז,ב וסנהדרין צו,ב.</small><br>• • •
(יח)  ועוד מספרים על מה שאירע בחורבן בית ראשון:
<strong>אמר רבי יוחנן: שמונים אלף פירחי כהונה ברחו להם לתוך קלתותים</strong> (תאים) <strong>של בית המקדש</strong> – להתחבא שם<strong>, וכולהם</strong> (וכולם) <strong>נשרפו</strong> שם<strong>, ומכולם לא נשתייר אלא יהושע בן יהוצדק הכהן הגדול</strong> (יהושע היה הכוהן הגדול הראשון בבית המקדש השני)<strong>, שנאמר</strong> (במראה על יהושע הכוהן הגדול)<strong>: "הלא זה אוד מוצל מאש"</strong> (זכריה ג,ב) – יהושע הוא שייר מגזע שלא אוכל באש כשחרב הבית הראשון<strong>.</strong>
(יט)  ומספרים על ייסורי הגולים בחורבן בית ראשון:
<strong>אמר רבי יוחנן: שמונים אלף פירחי כהונה בקעו לתוך חיילותיו של נבוכדנצר</strong> (הגרסה במקבילה באיכה רבה: שמונים אלף פרחי כהונה, ובידם שמונים אלף מגיני זהב, בקעו בחיילותיו של נבוכדנצר) – פרצו לעצמם דרך בין החילות ונמלטו מידם<strong>, והלכו להן אצל ישמעאלים</strong> – שחשבו שירחמו עליהם, שהם בני דודיהם<strong>. אמרון לון</strong> – אמרו להם (לישמעאלים)<strong>: הבו לן נישתי, דאנן צהיי</strong> – תנו לנו לשתות (השקונו מים), שאנו צמאים<strong>. הביאו לפניהן מיני מלוחין</strong> (מאכלים מלוחים) <strong>ונודות</strong> (שקים של עור) <strong>נפוחות</strong> (ממולאים אויר וריקים ממים)<strong>. אמרון לון</strong> – אמרו להם (הישמעאלים)<strong>: אכלון ואתון שתיי</strong> – אכלו ואתם שותים (אכלו תחילה, ואחר כך אתם שותים)<strong>. וכיון דהוה חד מינהון שרי זיקא ויהיב ליה גו פומיה</strong> – וכיון שהיה (כל) אחד מהם מתיר את הנוד ונותן אותו לתוך פיו (לשתות, לאחר שאכל מהמאכלים המלוחים, שהיה סבור שהנוד מלא מים)<strong>, הוה רוחא נפק והוה חנק ליה</strong> – היה הרוח (האויר) יוצא (מהנוד ונכנס לתוך מעיו) והיה חונק אותו (ומת)<strong>.</strong><br>
ואומרים על מעשה זה: <strong>הדא הוא דכתיב</strong> – זה (המעשה) הוא שכתוב (הוא שהנביא מתנבא עליהם ואומר)<strong>:</strong> "משא בערב, ביער בערב תלינו אורחות דדנים. לקראת צמא התיו מים, יושבי ארץ תימא בלחמו קידמו נודד. כי מפני חרבות נדדו, מפני חרב נטושה ומפני קשת דרוכה ומפני כובד מלחמה" (ישעיהו כא,יג-טו), וכך נדרש הכתוב:
<strong>"משא בערב" - מטול רב בערבייא</strong> – משא גדול בארץ ערב (משא קשה של דברי תוכחה לבני ערב)<strong>; "ביער בערב תלינו" - מי נתונים ביער הלבנון "בערב תלינו"</strong> – מה לכם בני ערב ביער? הלא מקום לינתכם הוא בארץ ערב! (אולי יש לגרוס: מי (?) נתונים (?) ביער? <strong>הלא</strong> "בערב תלינו"! (היה כתוב: "ביער הל'", והמעתיק חשב ש"הל'" הוא קיצור של "הלבנון", משום שבית המקדש נקרא יער הלבנון)) <strong>- אלא</strong> מפני <strong>"אורחות דדנים" - כן אורחהון דבני דודייא עבדין</strong> – אלא מפני שכך דרכם של בני דודים (דרשו את המילה "דְדנים" כאילו כתוב 'דודנים') להיות עושים (לבני דודיהם), שיוצאים לקראתם ומביאים להם מים לשתות ולחם לאכול. אבל אתם בני ערב, בני דודיהם של ישראל, יצאתם לקראתם מערב ליער, שבו עברו הגולים, ולא הבאתם להם מים ולחם. לכן נאמרה תוכחה לבני ערב<strong>.</strong>
<strong>ישמעאל שצמא</strong> – כשתעה ישמעאל אביכם במדבר והיה צמא למים, <strong>- לא "לקראת צמא התיו מים"?!</strong> – וכי לא הביא לו ה' מים לשתות?! שנאמר: <strong>"ויפקח אלהים את עיניה</strong> (של הגר) <strong>ותרא באר מים</strong> ותלך ותמלא את החמת מים ותשק את הנער<strong>"</strong> (בראשית כא,יט), הרי שפתח לו ה' באר מים. וגם אתם בני ערב (מצאצאי ישמעאל) הייתם צריכים להביא לגולים הצמאים מים. "יושבי ארץ תימא (מחוז בארץ ערב) בלחמו קידמו נודד" – אתם בני ערב הייתם צריכים לתת לגולים הנודדים לחם. אבל אתם בני ערב לא עשיתם כך, אלא הבאתם להם מיני מלוחים ונודות נפוחים<strong>.</strong>
<strong>לא מן טיבותכון</strong> (צריך לומר כמו במקבילה באיכה רבה: טיבות<strong>ה</strong>ון) <strong>אתון לגביכון</strong> – לא בטובתם (לא מרצונם) באו (הגולים) אצלכם, <strong>"כי מפני חרבות נדדו"</strong> – אלא מפני חרבו של נבוכדנצר נדדו (גלו) אצלכם, ולכן היה לכם לרחם עליהם<strong>;</strong> ומדוע גלו ישראל מארצם? - <strong>"מפני חרב נטושה" - שלא רצו לשמר את שמיטיהם</strong> – מפני שלא היו נוטשים את השדות בשנות השמיטה<strong>, כמה דאת אמר</strong> – כמו שאתה אומר (שנאמר בענין שמיטה)<strong>: "והשביעית תשמטנה ונטשתה"</strong> (שמות כג,יא) – בשנה השביעית תשמוט את ארצך (תוציא אותה מתחת ידך ולא תזרענה) ותנטוש אותה (תפקירנה ולא תאסוף את תבואתה), שהמילה 'נטושה' רומזת ל'ונטשתה', ודרשו 'מפני חרב נטושה' - מפני חרב שבאה על אי נטישת השדות<strong>; "ומפני קשת דרוכה" - שלא רצו לשמר שבתותיהם</strong> – מפני שהיו דורכים את הגיתות (לעשות יין) בשבתות<strong>, כמה דאת אמר</strong> – כמו שאתה אומר (שנאמר בענין תקנות נחמיה)<strong>: "בימים ההמה ראיתי ביהודה דורכים גיתות בשבת"</strong> (נחמיה יג,טו) – שהמילה 'דרוכה' רומזת ל'דורכים גיתות', ודרשו 'מפני קשת דרוכה' - מפני קשת שבאה על דריכת הגיתות<strong>; "ומפני כובד מלחמה" - שלא רצו להלחם במלחמתה של תורה</strong> – שלא רצו לשאת ולתת בתורה, שהמילה 'מלחמה' רומזת למלחמתה של תורה, ודרשו 'מפני כובד מלחמה' - מפני שכבדה עליהם מלחמתה של תורה<strong>, כמה דאת אמר</strong> – כמו שאתה אומר (שנאמר)<strong>: "על כן יאמר בספר מלחמות יי'"</strong> (במדבר כא,יד) – ודרשו חכמים, ש'ספר מלחמות ה'' הוא התורה, שהעיסוק בה הוא בדרך של מלחמה, שלומדי התורה נושאים ונותנים זה עם זה, ומתווכחים ומתנצחים זה עם זה, בדומה לאנשי מלחמה הנלחמים זה עם זה<strong>.</strong><br>• • •
(כ)  <strong>אמר רבי יוחנן: מגבת</strong> (בגבולה הדרומי של ארץ יהודה) <strong>ועד אנטיפריס</strong> (אנטיפטריס, בגבולה הצפוני של ארץ יהודה) <strong>ששים ריבוא עיירות היו,</strong> ו<strong>הקטנה שבהן היא היתה בית שמש</strong> (בארץ יהודה)<strong>, דכתיב</strong> (במקבילה בירושלמי מגילה א,א: מה כתיב) <strong>בה</strong> – מה כתוב בה (בבית שמש, כשבא ארון ה' לבית שמש)<strong>: "ויך באנשי בית שמש כי ראו בארון יי'</strong> ויך בעם שבעים איש חמישים אלף איש<strong>" וגו'</strong> (שמואל א ו,יט)<strong>, ואלו מרוח אחת היו</strong> – כל ההרוגים האלה (חמישים אלף ושבעים) היו מצד אחד של בית שמש (רק מי שראו בארון ה'), ומכאן אתה למד, שמקומה של בית שמש היה גדול מאוד, שהרי היו בה תושבים רבים מאוד<strong>.</strong> (במקבילה: וכדון) <strong>אין את מבצע</strong> (לפי הגרסה במקבילה, צריך לומר: מנצע [נ ~ ב] / מנעץ) <strong>לה קניי, לא נסייה</strong> (במקבילה: נסבה) – ואילו כעת (אחר החורבן) אם אתה נועץ בה (במקומה של בית שמש) קנים, לא נושאת (אותם, אין המקום יכול להחזיק את הקנים)<strong>.</strong>
<strong>אמר רבי חנינה: קפצה</strong> (נתכווצה, נצטמצמה) <strong>לה ארץ ישראל</strong> – בעת החורבן, ולכן כעת אין המקום יכול להחזיק את הקנים<strong>.</strong><br><br><small>במקבילה ב<strong>איכה רבה</strong> גרסו: אמר רבי יוחנן: מגבת ועד אנטיפרס שישים ריבוא עיירות היו, וקטנה שבהן זו בית שמש, הדא הוא דכתיב: "ויך באנשי בית שמש" וגו' (שמואל א ו), וכדון אפילו מאה קני לית בה.<br>וב<strong>שיר השירים רבה</strong> פרשה א פסוק טז גרסו: אמר רבי יוחנן: מגבת ועד אנטיפרס שישים ריבוא עיירות היו, והיו מוציאות כפליים כיוצאי מצרים, וכדון אפילו את מצנעה (צריך לומר: מנצע / מנעץ) יתהון שישים ריבוא דקני, לא מסחנא להון (אינה נושאת אותם) ולא נסבא יתהון.<br><br><strong>שישים ריבוא עיירות</strong><br>המספר 'שישים ריבוא עיירות' הוא מספר לדוגמה ואינו מנין מדויק, וכיוונו לומר שהיו שם עיירות רבות מאוד.<br><br><strong>"ויך באנשי בית שמש... שבעים איש חמישים אלף איש"</strong><br>ב<strong>ירושלמי סנהדרין</strong> ב,ד אמרו: כתיב: "ויך באנשי בית שמש" וגו' - רבי חנינה ורבי מנא, חד אמר: "ויך בעם שבעים איש" - זו סנהדרין, ו"חמישים אלף" - שהיו שקולים כנגד חמישים אלף, וחד אמר: "ויך בעם שבעים איש" - זו סנהדרין, ו"חמישים אלף" - מעם הארץ.<br><br>יש להוכיח מדברי רבי חנינא כאן בענין בית שמש, שהוא מי שאמר שם: "חמישים אלף" - מעם הארץ, שאילו לפי מי שאמר שם: "חמישים אלף" - שהיו שקולים כנגד חמישים אלף, לא היו בבית שמש תושבים רבים, ולא היה מקומה גדול, ולא קפצה לה ארץ ישראל.<br>• • •<br>לקטעים הבאים מקבילות ב<strong>איכה רבה</strong> פתיחתא לד וב<strong>פסיקתא דרב כהנא</strong> יג,י.<br>במקבילות נאמר: אמר רבי יודן / תני בשם רבי יהודה: שבע שנים (לאחר חורבן בית ראשון) נתקיים בה (בארץ ישראל): "גופרית ומלח שרפה כל ארצה" (דברים כט,כב), על שם: "והגביר ברית לרבים שבוע אחד" (דניאל ט,כז). כותים (שומרונים) שבה (שהיו בארץ ישראל לאחר החורבן) מה היו עושים (באותן שבע שנים שהיתה ארץ ישראל בוערת באש)? - מטליות מטליות (חתיכות חתיכות) היתה נשרפת (שלא נשרפה כולה בבת אחת), זורעים כאן והיא נשרפת, זורעים כאן והיא נשרפת.<br><br>במקבילות מובא המאמר הזה לפני המאמר הבא של רבי זעירה. בירושלמי כאן חסר המאמר הזה, ונשמט בשגגת מעתיק (המאמר הזה הובא בירושלמי כלאים ט,ד וכתובות יב,ג).</small>
(כא)  <strong>אמר רבי זעירה: בוא וראה מה</strong> (במקבילות: כמה) <strong>חציפה</strong> (חצופה, עזת פנים וקשה) <strong>היא ארץ ישראל שהיא</strong> עדיין <strong>עושה פירות</strong> – אף על פי שלאחר חורבן בית ראשון היתה כל הארץ גופרית ומלח והיתה בוערת, ועדיין עפרה בוער, כמסופר להלן<strong>.</strong>
ושואלים: <strong>מפני מה היא</strong> (ארץ ישראל) עדיין <strong>עושה פירות? -</strong> ומשיבים: <strong>תרין אמורין</strong> – שני אמוראים (חלוקים בדבר, ולפי המקבילה באיכה רבה פתיחתא לד הם רבי חנינא ורבי יהושע בן לוי)<strong>, חד אמר</strong> – (אמורא) אחד אמר<strong>: מפני שמזבלין אותה</strong> – מפני שמזבלים את הארץ (מטייבים את הקרקע בזבל), והיא עושה פירות על ידי הזבל<strong>, וחורנה אמר</strong> – ו(אמורא) אחר אמר<strong>: מפני שהופכין את עפרה</strong> – מפני שמהפכים את עפרה של הארץ, העפר שלמעלה יורד למטה, והעפר שלמטה עולה למעלה, והיא עושה פירות על ידי העפר שהיה למטה שאינו בוער. במקבילה בפסיקתא דרב כהנא נוסף כאן: כהדין דמערי סאתא, מה דלעיל נחית לרע, ומה דלרע סליק לעיל – כזה שמערה את הסאה, מה שלמעלה יורד למטה, ומה שלמטה עולה למעלה<strong>.</strong><br><br><small><strong>הופכים את עפרה</strong><br>ב<strong>ירושלמי שביעית</strong> ד,ט אמרו: רבי חנניה (חנינא) מתקל גושייא (מסקל רגבי העפר של ארץ ישראל), לקיים מה שנאמר: "כי רצו עבדיך את אבניה ואת עפרה יחוננו" (תהילים קב,טו).<br>וב<strong>בבלי כתובות</strong> קיב,א אמרו: רבי חנינא מתקן (ויש גורסים: מתקל) מתקלא (מתקן / מסקל את המכשולים בדרכים של ארץ ישראל)... שנאמר: "כי רצו עבדיך את אבניה ואת עפרה יחוננו".<br><br>מהמסופר על רבי חנינא, שסיקל והפך את עפרה של הארץ, מוכח, שהוא שאמר: מפני שמהפכים את עפרה.</small><br>
<strong>עובדא הוה בחד דהוה קאים זרע</strong> (במקבילות באיכה רבה ובפסיקתא דרב כהנא: קאים רדי) <strong>בהדא בקעת ארבל</strong> (באיכה רבה: בבקעת בית ערבא) – מעשה היה באדם אחד שהיה עומד וזורע / וחורש בבקעת ארבל זו (בגליל התחתון המזרחי, בקרבת טבריה וחוף הכינרת)<strong>, וכבש ידיה ונפק עפרה יקידא ואוקיד זרעא</strong> (במקבילות: ותקף ידיה אסיכתיה / ועמיק סיכתיה, וסליק / ונפיק עפרא יקידא, ואוקיד זרעא) – ולחץ בידו על היתד (של ברזל) שלו (של המחרשה, והעמיק את היתד באדמה) ויצא / ועלה עפר בוער (מן האדמה) ושרף את הזרע (שזרע באדמה). הרי שעדיין עפרה של הארץ בוער, אף לאחר אותן שבע שנים שהיתה ארץ ישראל בוערת באש. אדם זה לא זיבל ולא היפך את העפר, ולכן נשרף הזרע<strong>.</strong><br><br><small>נראה שהמחרשה פגעה בקרקע מלוחה ששרפה את הזרעים.</small><br>• • •
(כב)  <strong>תני</strong> – שנוי (שנו ברייתא)<strong>: רבי יוסי אומר: חמשים ושתים שנה</strong> (לאחר חורבן בית ראשון) <strong>לא נראה עוף טס</strong> (עף) <strong>בארץ ישראל.</strong> ושואלים: <strong>מה טעמא?</strong> – מה הטעם? (מה המקור במקרא?) <strong>-</strong> ומשיבים: שנאמר (בנבואה על החורבן): <strong>"מעוף השמים ועד בהמה נדדו הלכו"</strong> (ירמיהו ט,ט) – 'בהמה' בגימטרייה חמישים ושתיים, ודרש את הכתוב, שלאחר החורבן לא היו עופות בארץ ישראל, עד שמלאו חמישים ושתיים שנה לחורבן (-'ועד בהמה'), שכל אותן השנים לא היו ישראל בארץ ישראל, שגלו לבבל, ואף העופות לא היו בארץ ישראל, שגלו עם ישראל לבבל, כאמור להלן. ולאחר חמישים ושתיים שנה, עם הכרזת כורש ועליית בני הגולה לבנות את בית ה' בירושלים, חזרו העופות עם ישראל לארץ ישראל<strong>.</strong><br><br><small>פשוטו של מקרא זה, שכל בעלי החיים, כל העופות וכל הבהמות, גלו. הדרש הוציא את המקרא מידי פשוטו, משום שנאמר (בנבואה אחרת על החורבן): "וכל עוף השמים נדדו" (ירמיהו ד,כה), ואילו 'בהמה' לא נאמרה שם, ואף כאן היה לו לומר כך, ולכן 'בהמה' האמורה כאן יתרה ובאה לדרשה. ועוד, שכבר נזכרה בהמה במקרא זה: "...כי ניצתו מבלי איש עובר ולא שמעו קול מקנה (בהמה)..." (ירמיהו ט,ט), ולכן 'בהמה' האמורה בסופו של המקרא יתרה ובאה לדרשה.<br><br><strong>חמישים ושתיים שנה</strong><br>מקור דבריו של רבי יוסי הוא בברייתא של סדר עולם, ששנה רבי יוסי.<br><br>ב<strong>סדר עולם רבה</strong> פרק כז נאמר: רבי יוסי אומר: חמישים ושתיים שנה לא עבר איש ביהודה, שנאמר: "על ההרים אשא בכי ונהי ועל נאות מדבר קינה, כי ניצתו מבלי איש עובר ולא שמעו קול מקנה, מעוף השמים ועד בהמה נדדו הלכו" (ירמיהו ט,ט). רבי יוסי אומר: שבע שנים נתקיים המקרא הזה בארץ ישראל: "גופרית ומלח שרפה כל ארצה" וגו' (דברים כט,כב).<br>ו<strong>שם</strong> פרק כט נאמר: חמישים ושתיים שנה לאחר חורבן הבית עשו ישראל במלכות כשדים (עשרים ושבע שנה של נבוכדנצר לאחר החורבן, עשרים ושלוש של אויל מרודך, ושתיים של בלשצר) ונפקדו ועלו.<br><br>וב<strong>בבלי שבת</strong> קמה,ב ו<strong>יומא</strong> נד,א אמרו: תניא, רבי יהודה אומר: חמישים ושתיים שנה לא עבר איש ביהודה (רש"י: חמישים ושתיים שנה היו מחורבות ירושלים בגלות צדקיהו עד פקידת כורש, שעלו לבנות הבית, שהרי לסוף שבעים שנה לכיבוש יהויקים היתה הפקידה, כמו ששנינו במגילה (יא,ב), ושמונה עשרה שנה היה מכיבוש יהויקים עד חורבות ירושלים, דאמר מר: גלו בשבע גלו בשמונה גלו בשמונה עשרה גלו בתשע עשרה, ופירושו: גלו יכניה וגלותו בשבע לכיבוש יהויקים, שהוא שמונה לנבוכדנצר, גלו צדקיהו וגלותו בחורבות ירושלים בשמונה עשרה לכיבוש יהויקים, שהוא תשע עשרה לנבוכדנצר), שנאמר: "על ההרים אשא בכי ונהי ועל נאות מדבר קינה, כי ניצתו מבלי איש עובר ולא שמעו קול מקנה, מעוף השמים ועד בהמה נדדו הלכו" (ירמיהו ט). 'בהמה' בגימטרייא חמישים ושתיים.</small><br>• • •<br><strong>אמר רבי חנינה: קודם לארבעים שנה עד שלא גלו ישראל לבבל נטעו תמרים בבבל</strong> – ארבעים שנה לפני חורבן בית ראשון נטעו הבבלים עצי תמרים בבבל<strong>, על ידי שיהו</strong> (ב"שרידי הירושלמי": שהיו. ובמקבילה בפסיקתא דרב כהנא יג,י: לפי שהיו ישראל) <strong>להוטים אחר מתיקה</strong> – מפני שהיו ישראל משתוקקים מאוד לאכול דברים מתוקים<strong>, שהיא</strong> (המתיקה) <strong>מרגלת</strong> (מרגילה) <strong>את הלשון לתורה</strong> – מפני שאכילת דברים מתוקים גורמת שהלשון רגילה לדבר בדברי תורה, לפי שדברי תורה מתוקים כדבש הם, ולכן, כשיהיו ישראל גולים לבבל, מתוך שהתמרים מצויים שם, יאכלו תמרים, שהם פירות מתוקים, ויעסקו בתורה<strong>.</strong><br><br><small>נאמר לעיל, שישראל גלו, משום שלא רצו להילחם במלחמתה של תורה (-'מפני כובד מלחמה'), ובזאת יכופר עוונם, שיעסקו בתורה בהיותם בגלות.<br><br><strong>מפני מה גלו ישראל לבבל?</strong><br>ב<strong>בבלי פסחים</strong> פז,ב אמרו: רבי חנינא אמר: לא הגלה הקב"ה את ישראל לבבל אלא מפני שקרוב לשונם ללשון תורה (רש"י: ולא תשתכח תורה מהם מהר). רבי יוחנן אמר: מפני ששיגרם לבית אימם (רש"י: אברהם מאור כשדים יצא). משל לאדם שכעס על אשתו, להיכן משגרה? - לבית אימה. עולא אמר: כדי שיאכלו תמרים (רש"י: יש בבבל הרבה) ויעסקו בתורה.<br><br>דברי רבי חנינא בירושלמי הם כדברי עולא בבבלי ושלא כדברי רבי חנינא בבבלי.<br><br><strong>תמרים בבבל</strong><br>ב<strong>בבלי תענית</strong> כט,ב אמרו: "לתת לכם (לגולי בבל) אחרית ותקוה" (ירמיהו כט,יא), אמר רב יהודה בריה דרב שמואל בר שילת משמיה דרב: אלו דקלים (רש"י: להתפרנס מהם, שיש מהם בבבל הרבה) וכלי פשתן (ללבוש).<br><br>הכתוב בירמיהו, שנכתב באיגרתו של ירמיהו לגולי בבל, הוא המקור לדברי רבי חנינא, שלפני שגלו ישראל לבבל נטעו תמרים בבבל, כי ה' חשב עליהם לטובה לתת להם אחרית ותקוה.<br><br>גם כלי פשתן יש מהם בבבל הרבה, ולכן אמרו בבבלי בבא בתרא צא,א: תנו רבנן: מתריעים על פרקמטיא שהוזלה (משום דאיכא הפסד לבעלי בתים, ואין כאן הפסד לעניים אם יוקירו, ודווקא בסחורה שרוב משא ומתן של אנשי אותה העיר בה (ר"ג, רש"י ור"מ המאירי)). אמר רבי יוחנן: כגון כלי פשתן בבבל, ויין ושמן בארץ ישראל.<br><br>אפשר שדרשו את הכתוב בירמיהו כך: 'אחרית' מלשון 'חרות' או 'חריה' (ענף של דקל) - דקלים, ו'תקוה' במשמעות 'חוט' (שממנו עושים בגדים) - כלי פשתן.<br><br><strong>מתיקה ותורה</strong><br>ב<strong>במדבר רבה</strong> יח,כב וב<strong>מדרש תנחומא</strong> פרשת 'חוקת' סימן א נאמר: מפני מה מי הפה (הרוק) מתוקים? - פעמים שאדם אוכל אכילה ואינה מתקבלת בליבו ומקיאה, ואם אין מי הפה מתוקים, אין נפשו חוזרת עליו (מתיקות הפה מעכבתו שלא יקיא), ועוד, לפי שהוא קורא בתורה, שכתוב בה: "ומתוקים מדבש ונופת צופים" (תהילים יט,יא), לפיכך מי הפה מתוקים (כמו שאמרו חכמינו, שמתיקה מרגילה את הלשון לתורה).<br><br><strong>קודם לארבעים שנה</strong><br>ב<strong>בבלי יומא</strong> לט,ב אמרו: תנו רבנן: ארבעים שנה קודם חורבן הבית (השני) לא היה גורל עולה בימין (הגורל של השעיר לה', הקרב ביום כיפור), ולא היה לשון של זהורית (חבילת צמר אדום, שהיו קושרים בפתח האולם ביום כיפור כשליוו את השעיר לעזאזל) מלבין, ולא היה נר מערבי (של המנורה, שדרכו להיות דולק תדיר) דולק, והיו דלתות ההיכל נפתחות מאליהן (וכל אלו הסימנים באו לרמז ולאות, שהחורבן קרוב לבוא).<br>וכן אמרו ב<strong>ירושלמי יומא</strong> ו,ג: תני: ארבעים שנה עד שלא חרב בית המקדש היה נר מערבי כבה, ולשון של זהורית מאדים, וגורל של שם עולה בשמאל, והיו נועלים דלתות ההיכל מבערב ומשכימים ומוצאים אותם פתוחים.<br><br>וב<strong>בבלי שבת</strong> טו,א אמרו: ארבעים שנה עד שלא חרב הבית (השני) גלתה לה סנהדרין וישבה לה בחנויות (רש"י: מקום בהר הבית). למאי הילכתא? - שלא דנו דיני נפשות.<br>וכן אמרו ב<strong>ירושלמי סנהדרין</strong> א,א: תני: קודם לארבעים שנה עד שלא חרב הבית ניטלו דיני נפשות.<br><br>אף נטיעת התמרים בבבל ארבעים שנה קודם חורבן הבית הראשון היתה רמז ואות, שהחורבן קרוב לבוא.</small><br>• • •<br><strong>אמר רבי חנינה בריה דרבי אבהו</strong> (אמורא ארץ ישראלי בדור השלישי-הרביעי)<strong>: שבע מאות מיני דגים טהורים</strong> (מותרים באכילה)<strong>, ושמונה מאות מיני חגבים טהורים, ולעוף</strong> (עופות טהורים) <strong>אין מספר</strong> (רבים מאוד)<strong>, כולהם</strong> (כולם) <strong>גלו עם ישראל לבבל</strong> (מארץ ישראל בחורבן בית ראשון) – לטובתם של ישראל, שיהיו מצויים לישראל בבבל לאכול מהם<strong>, וכשחזרו</strong> (ישראל) <strong>כולהם</strong> (כולם) <strong>חזרו עמהן</strong> (מבבל לארץ ישראל) – שיהיו מצויים לישראל שוב בארץ ישראל לאכול מהם<strong>, חוץ מן הדג הנקרא שיבוטא</strong> – שלא חזר הדג הזה עם ישראל לארץ ישראל<strong>.</strong><br>
ושואלים: <strong>ודגים היאך גלו?</strong> – שהרי אין ים או נהר מארץ ישראל לבבל. <strong>-</strong> ומשיבים: <strong>רבי חונה בר יוסף</strong> (צריך לומר כמו ב"שרידי הירושלמי" ובמקבילות באיכה רבה פתיחתא לד ובפסיקתא דרב כהנא יג,י: רבי חונה (רב הונא, אמורא בדור השלישי-הרביעי) בשם רב יוסף (מגדולי אמוראי בבל בדור השלישי)) <strong>אמר: דרך התהום</strong> (המים שמתחת לקרקע) <strong>גלו, ודרך התהום חזרו.</strong><br><br><small>ב<strong>בבלי חולין</strong> סג,ב אמרו: תני אבימי בריה דרבי אבהו: שבע מאות מיני דגים, ושמונה מאות מיני חגבים, ולעופות אין מספר. - עופות, עשרים וארבעה (עופות טמאים) הוו! - אלא: ולעופות טהורים אין מספר.<br><br>לפי הירושלמי, בדגים ובחגבים הזכיר בנו של רבי אבהו בפירוש "טהורים", ומכאן גם לעופות.<br><br>ב<strong>בבלי שבת</strong> קמה,ב אמרו: אמר רבי יעקב אמר רבי יוחנן: כולם (רש"י: הבהמות והעופות ואף הדגים) חזרו (רש"י: דהא 'עד בהמה' כתיב ('בהמה' בגימטרייא חמישים ושתיים), ומכלל דמכאן ואילך חזרו), חוץ מקולייס האיספנין. דאמר רב: הני מדרי דבבל מהדרי מיא לעין עיטם (רש"י: מדרונות שבבבל מחזירים מים הנשפכים בהם לעין עיטם, שהוא מקום גבוה שבארץ ישראל, והיאך מחזירים? - שיש בפרת סולמות למטה מן הקרקע, ודרך אותם סולמות חוזרים המים לארץ ישראל, וחוזרים ונובעים במעיינות, והדגים חזרו דרך אותם סולמות, שנוחים להעלותם יותר מדרך פרת עצמו), והאי (קולייס האיספנין), כיון דלא שריר שדריה (אין קשה שדרה שלו), לא מצי סליק.</small><br>• • •
(כג)  <strong>אמר רבי יוחנן: אשרי</strong> (מאושר, טוב ל-) <strong>מי שהוא רואה במפלתה של תדמור</strong> (עיר גדולה בסוריה)<strong>, שהיא היתה שותפת בחרבן הבית הראשון ובחרבן הבית השני</strong> – שהיתה עוזרת לשונאיהם של ישראל בשני החורבנות. בני תדמור הצטרפו לצבאות הבבלים והרומאים והשתתפו במצור על ירושלים<strong>. בחרבן הראשון העמידה</strong> (היו לה) <strong>שמונים אלף קשטים</strong> (קשתים, יורים בקשתות)<strong>, ובחרבן השני העמידה שמונת אלפים קשטים.</strong><br><br><small>במקבילה ב<strong>איכה רבה</strong> ב,ד נאמר: אמר רבי יוחנן: אשרי מי שראה במפלתה של תרמוד. למה? - שהיתה שותפת בשתי חורבנות. רבי יודן אמר: בחורבן ראשון העמידה שמונים אלף קשתים, ובשני העמידה ארבעים אלף קשתים, רבי הונא אמר: בחורבן אחרון הם כראשון.<br>ובמקבילה ב<strong>איכה רבה</strong> (בובר) פרשה ד נאמר: דבר אחר: "מפני קשת דרוכה" - אשרי אדם שזוכה לראות במפלתה של תרמוד. למה? - שהעמידה קשטים לחורבן בית המקדש. וכמה קשטים העמידה? - רבי יודן ורבי חונא. רבי יודן אמר: שמונים אלף קשטים העמידה לחורבן בית ראשון, ושמונים אלף קשטים לחורבן בית שני, רבי חונא אמר: ארבעים אלף לחורבן בית ראשון, וארבעים אלף לחורבן בית שני.<br>וב<strong>בראשית רבה</strong> נו,יא נאמר: "ויירש זרעך את שער אויביו" - רבי אמר: זה תדמור. אשריו מי שרואה במפלתה של תדמור, שהיתה שותפה בשני חורבנות. רבי יודן ורבי חונא, חד מנהון אמר: חורבן הראשון העמידה שמונים אלף קשטים, וחורבן שני העמידה שמונת אלפים קשטים.<br><br>וב<strong>בבלי יבמות</strong> טז,ב אמרו: חד אמר: תריסר אלפי גברי ושיתא אלפי קשתויי (רש"י: מושכי קשת), וחד אמר: תריסר אלפי גברי ומינייהו שיתא אלפי קשתויי, בשעה שנכנסו גויים להיכל, הכל נפנו על כסף וזהב, והם (בני תדמור) נפנו על בנות ירושלים, שנאמר: "נשים בציון עינו, בתולות בערי יהודה" (איכה ה).<br><br><strong>תדמור</strong><br>שלמה המלך בנה וביצר את העיר תדמור שישבה בנוה מדבר (מלכים א ט,יח: 'תמר'; דברי הימים ב ח,ד: 'תדמור'). נקראה על שם התמרים שגדלו בנוה שלה. מרדה ברומאים ונחרבה על ידם בסוף ימיו של רבי יוחנן. הרי שזכה רבי יוחנן וראה במפלתה של תדמור. בחורבות תדמור נמצאה כתובת בארמית תדמורית על מצבת קבורה של אחד שהיה 'תדמוריא קשטא' (תדמורי קשת).<br><br><strong>שמונים / שמונים אלף</strong><br>בירושלמי כאן ובמקבילה באיכה רבה נאמרו כמה מאמרים על החורבן, רובם של רבי יוחנן, שבהם נזכר המספר שמונים או שמונים אלף. ואלה המאמרים:<br>אדריינוס קיסר הרג בביתר שמונים אלף ריבוא.<br>שמונים אלף זוג של תוקעי קרנות היו מקיפים את ביתר.<br>שמונים זוגים אחים כוהנים נישאו לשמונים זוגות אחיות כוהנות בלילה אחד בהדא גופנא.<br>שמונים חנויות של אורגי פלגס היו במגדל צבעייא.<br>שמונים חנויות של מוכרי טהרות היו בכפר אימרא.<br>שמונים שידות של מתכת היו בשיחין.<br>אימר היא היתה קטנה שבמשמרות והיא היתה מוציאה שמונים אלף פרחי כהונה.<br>שמונים אלף פרחי כהונה נהרגו על דמו של זכריה.<br>שמונים אלף פרחי כהונה ברחו להם לתוך קלתותים של בית המקדש וכולם נשרפו.<br>שמונים אלף פרחי כהונה ובידם שמונים אלף מגיני זהב בקעו בחילותיו של נבוכד נצר והלכו להם אצל ישמעאלים.<br>תדמור בחורבן הראשון העמידה שמונים אלף קשטים ובחורבן השני העמידה שמונת אלפים קשטים.</small><br>• • •
(כד)  במשנה שנינו, שבתשעה באב... <strong>ונחרשה העיר.</strong>
ואומרים: <strong>חרש רופוס שחיק עצמות</strong> (יישחקו עצמותיו (קללה שגורה בפי חכמים על רשעי אומות העולם)) <strong>את ההיכל</strong> – חרישת העיר שנאמרה במשנה היא חרישת מקומו של ההיכל על ידי רופוס<strong>.</strong><br><br><small>ב<strong>איכה רבה</strong> א,מא נאמר: תניא: חרש רופוס את ההיכל.<br>וב<strong>בבלי תענית</strong> כט,א אמרו: נחרשה העיר. גמרא (קיבלנו מסורת מאבותינו, שאירע דבר זה בתשעה באב). תניא: כשחרש טורנוס רופוס הרשע את האולם, נגזרה גזרה על רבן גמליאל להריגה...<br><br><strong>רופוס</strong><br>טורנוס (טיניוס) רופוס היה הנציב הרומי שמשל ביהודה לפני מרד בר כוכבא. אדריינוס קיסר ציוה לחרוש את הר הבית, כדי לבנות במקומו מקדש אלילי. לכן מרדו בו היהודים. בראש המורדים עמד בר כוכבא. הם כבשו את ירושלים, והשתלטו על ארץ יהודה ועל אזורים נוספים. אדריינוס קיסר גייס צבא גדול לדכא את המרד. הצבא הרומאי כבש בחזרה את ארץ יהודה. בר כוכבא ואנשיו עברו מירושלים לביתר, שהיתה מבוצרת יותר מירושלים. לאחר מצור ממושך פרצו הרומאים לביתר, וערכו טבח איום בתושבים. נפילת ביתר מסמלת את קיצו של מרד בר כוכבא. לאחר המרד נבנה במקומו של הר הבית מקדש אלילי, ועל חורבות ירושלים הוקמה עיר אלילית.<br><br>חרישת העיר היתה לאחר לכידת ביתר, ולכן נזכרה במשנה חרישת העיר לאחר לכידת ביתר, שכן המשנה מונה את הדברים שאירעו לפי סדר המאורעות.</small><br>• • •
##### הלכה ו
(א)  <big><strong>משנה</strong></big><br><small>המשנה באה ללמד כיצד נוהגים מהתחלת חודש אב ובשבוע שחל בו תשעה באב.</small><br>
<strong>משנכנס אב –</strong> מראש חודש אב עד לאחר תשעה באב, <strong>ממעטין בשמחה –</strong> מפני הפורענויות הקשות שאירעו בתשעה באב<strong>. שבת שחל תשעה באב להיות בתוכה –</strong> השבוע שחל בו תשעה באב, <strong>אסורין מלספר –</strong> את שערות הראש והזקן, <strong>ומלכבס –</strong> את הבגדים<strong>, ובחמישי מותרין –</strong> אם חל תשעה באב להיות בערב שבת (בזמן שהיו מקדשים את החודש על פי הראייה), מותרים לספר ולכבס לצורך השבת ביום חמישי שלפני תשעה באב, <strong>מפני כבוד השבת –</strong> שלאחר תשעה באב, הואיל ואין אחר תשעה באב פנאי לספר ולכבס<strong>.</strong><br>• • •<br><big><strong>משנה</strong></big><br><small>המשנה באה ללמד כיצד נוהגים בערב תשעה באב ובתשעה באב.</small><br>
<strong>ערב תשעה באב</strong> – לאחר חצי היום, בסעודה המפסקת (כמבואר בגמרא), <strong>לא יאכל אדם שני תבשילין</strong> – כגון ביצים ודגים<strong>, לא יאכל בשר</strong> – אפילו תבשיל אחד, <strong>ולא ישתה יין. רבן שמעון בן גמליאל אומר: ישנה</strong> – מותר לאכול בשר ולשתות יין, אלא שישנה ממנהגו<strong>. רבי יהודה מחייב בכפיית המיטה</strong> – לכפות (להפוך) את המיטה בתשעה באב על פניה, כמו באבלות<strong>, ולא הודו לו חכמים</strong> – לא הסכימו לדעתו<strong>.</strong><br>• • •
(ב)  <big><strong>תלמוד</strong></big><br><small>לקטע הבא מקבילה לעיל א,ח.</small><br>
במשנה שנינו: משנכנס אב ממעטים בשמחה. וב<strong>בבלי יבמות</strong> מג,ב הביאו ברייתא המפרשת את המשנה, שממעטים בבנין ובאירוסין.
ואומרים: <strong>אמר רבי יהושע בן לוי</strong> (אמורא ארץ ישראלי בדור הראשון)<strong>: הדא דאת אמר</strong> – זו (ההלכה) שאתה אומר (שממעטים בבנין)<strong>, בבניין של שמחה</strong> – שלא אסרו חכמים לבנות אלא בנין של שמחה, כגון בית חתנות (בית שעושים בו חופה, ובני הזוג דרים בו לאחר החתונה), וזהו שאמרה המשנה: ממעטים בשמחה, אבל בנין שאינו של שמחה התירו חכמים לבנותו<strong>, אבל אם היה כותלו</strong> (של אדם) <strong>גוהה</strong> (גוחה, נטוי) – אם היה הכותל בבנין של שמחה נטוי<strong>, סותרו</strong> – הורס את הכותל הנטוי, מפני סכנת נפשות, שמא ייפול עליו הכותל, <strong>ובונהו</strong> – שבכגון זה התירו לו חכמים לבנות אפילו בנין של שמחה, שאם לא יתירו לו לבנות, לא יסתור, ויבוא לידי סכנה, אבל בנין שאינו של שמחה התירו חכמים לבנותו אפילו לא היה הכותל נטוי<strong>.</strong>
<strong>אמר שמואל</strong> (מגדולי אמוראי בבל בדור הראשון)<strong>: בכותלא דגניי ביה</strong> – בכותל שישן בו, שישן בבנין שבו הכותל נטוי, שרק בכגון זה התירו לו חכמים לבנות אפילו בנין של שמחה. אבל אם אינו ישן בבנין שבו הכותל נטוי, לא התירו לו חכמים לבנות בנין של שמחה, שאף אם לא יסתור, לא יבוא לידי סכנה, שהרי אינו ישן שם<strong>.</strong><br><br><small>ב<strong>תוספתא מועד קטן</strong> א,ז שנו: מי שהיה כותלו גוהה לרשות הרבים, סותרו ובונה אותו (בחול המועד), מפני סכנת נפשות.<br>וב<strong>ירושלמי מועד קטן</strong> א,ד ו-ב,ד אמרו: אם היה כותלו גוהה, סותרו ובונהו (בחול המועד). ויסתור ולא יבנה? - רבי חנניה בשם רבי יוחנן: התירו סופו מפני תחילתו, שאם אומר את לו שלא יבנה, אף הוא אינו סותרו ונמצא בא לידי סכנה.<br>• • •<br>לקטע הבא מקבילות בירושלמי ביצה ה,ב; לעיל א,ח; וכתובות א,א.</small><br>
<strong>רבי בא בר כהן</strong> (אמורא ארץ ישראלי בדור החמישי) <strong>אמר קומי</strong> – לפני <strong>רבי יוסי</strong> (מגדולי אמוראי ארץ ישראלי בדור הרביעי-החמישי) בשם <strong>רבי אחא</strong> (אמורא ארץ ישראלי בדור השלישי) שאמר <strong>בשם רבי יעקב בר אידי</strong> (אמורא ארץ ישראלי בדור השני-השלישי)<strong>: אסור לארס</strong> (לקדש) <strong>אשה בערב שבת</strong> (ביום שישי)<strong>.</strong>
ואומרים: <strong>הדא דאת אמר</strong> – זו (ההלכה) שאתה אומר (שאסור לארס בערב שבת)<strong>, שלא לעשות סעודת אירוסין</strong> – שלא אסרו חכמים אלא לעשות סעודת אירוסין בערב שבת, משום שאין קובעים סעודה בערב שבת, מפני כבוד השבת (ירושלמי כתובות א,א), כדי שיוכלו לעסוק בהכנת צורכי השבת, או כדי שייכנסו לשבת כשהם תאווים לאכול<strong>, הא לארס</strong> – אבל לארס אישה בלא לעשות סעודת אירוסין<strong>, יארס</strong> – מותר לארס בערב שבת<strong>.</strong><br>
<strong>שמואל אמר: אפילו בתשעה באב יארס</strong> – כשאמרו חכמים, שמשנכנס אב ממעטים באירוסין, לא אמרו אלא שלא לעשות סעודת אירוסין, אבל מותר לארס אישה, אפילו בתשעה באב<strong>, שלא יקדמנו אחר</strong> – מחשש שמא יקדים אותו אדם אחר ויארס אישה זו<strong>.</strong><br>
ושואלים: <strong>מחלפה שיטתיה דשמואל!</strong> – הפוכה שיטתו של שמואל (דבריו כאן סותרים את דבריו שלו עצמו במקום אחר)<strong>. תמן הוא אמר</strong> – שם (במקום אחר) הוא אמר<strong>: "אלהים מושיב יחידים ביתה"</strong> (תהילים סח,ז)<strong>, "במאזנים לעלות המה מהבל יחד"</strong> (תהילים סב,י) – חכמים דרשו מהכתובים הללו, שזיווג של אישה לאיש נקבע בגזרתו של הקב"ה (ואף שמואל אמר כן, כמובא להלן מהבבלי), ואינו תלוי בידי אדם<strong>, והכא הוא אמר הכין!</strong> – וכאן הוא (שמואל) אמר כך: 'שמא יקדמנו אחר', הרי שאין הזיווג נקבע בגזרתו של הקב"ה, אלא תלוי בידי אדם, וכל הזריז ומקדים זוכה בזיווג!
ומשיבים: <strong>אלא שלא יקדמנו אחר בתפילה</strong> – הזיווג נקבע בגזרתו של הקב"ה, אלא, שאף לאחר שזיווג הקב"ה אישה לאיש, אם יתפלל אדם אחר אל הקב"ה שיזווג לו אישה זו, אפשר שישמע ה' לתפילתו ויבטל את גזרתו ויזווג אישה זו לאדם האחר, ושמואל שאמר: 'שמא יקדמנו אחר', לא אמר אלא: 'שמא יקדמנו אחר' בתפילה, שתפילה עשויה לבטל את גזרתו של הקב"ה<strong>.</strong> ואומרים: <strong>אפילו כן לא קיימה</strong> – אף על פי כן אינה עומדת (לו התפילה), שאף אם יזווג ה' אישה זו לאדם האחר, לא תתקיים התפילה לאדם האחר ולא יתקיים הזיווג הזה, שהאדם האחר ימות קודם זמנו, או שאישה זו תמות קודם זמנה, או שהאדם האחר יגרש אישה זו, משום שאין התפילה מבטלת את גזרתו של הקב"ה לגמרי, וה' יזווג שוב אישה זו לאיש הראשון<strong>.</strong><br><br><small>הסוגיה כאן זהה לסוגיה לעיל א,ח. במשנה שם שנינו: עברו אלו (שבע התעניות האחרונות על עצירת גשמים שגזרו בית דין על הציבור) ולא נענו (מן השמים, ולא ירדו גשמים), ממעטים במשא ומתן, בבנין ובנטיעה, באירוסין ובנישואין, ובשאילת שלום בין אדם לחברו.<br><br>וב<strong>בבלי תענית</strong> יד,ב אמרו: עברו אלו ולא נענו, ממעטים במשא ומתן בבנין ובנטיעה. תנא: בבנין - בנין של שמחה (רש"י: בנין דקתני מתניתין לא בנין הצריך לו, אלא בנין הצריך לשמחה, דבדבר שמחה ממעטינן), נטיעה - נטיעה של שמחה. אי זה הוא בנין של שמחה? - זה הבונה בית חתנות לבנו (בית שעושה בו חופה לבנו, או בית שדר בו בנו לאחר חתונתו), אי זו היא נטיעה של שמחה? - זה הנוטע אכורנקי של מלכים (אילן גדול לנוח ולטייל תחתיו).<br><br>וב<strong>בבלי יבמות</strong> מג,א אמרו: תנן: שבת שחל תשעה באב בתוכה - אסורים לספר ולכבס, ובחמישי מותרים, מפני כבוד השבת; ותניא: קודם הזמן הזה (קודם תשעה באב, מראש חודש ועד התענית), ממעטים בעסקיהם מלישא ומליתן, מלבנות ומלנטוע, ומארסים (רש"י: דלאו שמחה היא, ומצוה קעביד (שמארס אישה לפרות ולרבות)) אבל לא כונסים, ואין עושים סעודת אירוסין.<br>ו<strong>שם</strong> מג,ב אמרו: תניא: מראש חודש ועד התענית - ממעטים בעסקיהם מלישא ומליתן, מלבנות ומלנטוע, ומלארס (למעבד סעודת אירוסין הוא דאסור, הא לארס שפיר דמי. אירוסין בלא סעודה מי איכא שמחה?) ומלישא.<br><br><strong>שלא יקדמנו אחר</strong><br>ב<strong>בבלי מועד קטן</strong> יח,ב אמרו: אמר שמואל: מותר לארס אישה בחולו של מועד, שמא יקדמנו אחר. ...תא שמע, דתנא דבי שמואל: מארסים אבל לא כונסים, ואין עושים סעודת אירוסין, ולא מייבמים, מפני ששמחה היא לו (ואין מערבים בשמחת המועד שמחה אחרת, או מפני שמניח שמחת הרגל ועוסק בשמחת אשתו). שמע מינה.<br>ומי אמר שמואל שמא יקדמנו אחר? והאמר רב יהודה אמר שמואל: בכל יום ויום בת קול יוצאת ואומרת: בת פלוני לפלוני, שדה פלוני לפלוני, בית פלוני לפלוני! (רש"י: אלמא אין אדם יכול לקדמו לזה, דבת קול אינה בטלה) - אלא אימא: שמא יקדמנו אחר ברחמים (רש"י: שיתפלל ומבטלה).<br>כי הא דרבא שמע לאדם אחד שביקש רחמים (על אישה) ואמר: תזדמן לי פלונית. אמר לו (רבא): לא תבקש רחמים (לא תתפלל) כך. אם ראויה לך - לא תלך ממך, ואם לא - כפרת בה (ואם אינה ראויה לך ותישאנה על ידי ריבוי תפילה, לסוף כפרת בה - תמאס בה). אחר כך (לאחר שנשא את האישה שביקש) שמע שאמר: או הוא ימות לפניה (קודם זמנו, שהיתה אישה רעה והתחרט על שנשאה) או היא תמות לפניו. אמר לו: לא אמרתי לך שלא תבקש רחמים כך?<br><br>הרי שמה שאמר שמואל בבבלי לענין חולו של מועד הוא מה שאמר בירושלמי לענין תשעה באב. ואף בבבלי שאלו כמו בירושלמי: מוחלפת שיטתו של שמואל, והשיבו: שמא יקדמנו אחר בתפילה, וסיפרו מעשה ללמדנו, ש'אפילו כן לא קיימה'. מכיון שטעם אחד לחול המועד ולתשעה באב, הירושלמי מודה למה שאמר שמואל בענין חול המועד, והבבלי מודה למה שאמר בענין תשעה באב.<br><br><strong>"טורי זהב"</strong> (שולחן ערוך "אורח חיים" תקנא,(ג)) שואל: מדברי שמואל משמע, שבלא החשש שמא יקדמנו אחר בתפילה לא התירו לארס, והרי באירוסין בלא סעודה אין שמחה, ואם כן, מדוע הוצרכו לטעם 'שמא יקדמנו אחר בתפילה' כדי להתיר לארס, ולא התירו משום שאין כאן שמחה? שאלה זו יש לשאול הן לענין תשעה באב, שאסורה בו כל שמחה משום אבלות, והן לענין חול המועד, שאסורה בו שמחה שאינה שמחת המועד, וגם בזה וגם בזה התירו לארס מהטעם 'שמא יקדמנו אחר בתפילה'.<br>"טורי זהב" משיב: באירוסין בלא סעודה אין שמחה גדולה, אך מכל מקום יש קצת שמחה, והיה לנו לאסור לארס בתשעה באב ובחול המועד, משום שיש קצת שמחה, ולכן הוצרכו לטעם 'שמא יקדמנו אחר בתפילה' כדי להתיר לארס, אף על פי שיש קצת שמחה. אבל בנישואין אפילו בלא סעודה יש שמחה גדולה.<br><br><strong>ריטב"א</strong> (מועד קטן יח,ב) אומר: מותר לארס בחולו של מועד - ואף על גב דהוי כעין מיקח וממכר שלא לצורך המועד, שהרי אינו יכול לישא אותה במועד, אפילו הכי לא אסרו, שמא יקדמנו אחר ויהיה זה כדבר האבד. ואי משום שאין מערבים שמחה בשמחה, ליכא שמחה באירוסין בלבד כל זמן שאינו עושה סעודת אירוסין, אבל בנישואין אפילו בלא סעודה איכא שמחה.<br><br>בדברי ריטב"א אלה יש תשובה אחרת לשאלת "טורי זהב". על פי דבריו, היה לנו לאסור לארס בתשעה באב כמו שהיה לנו לאסור בחול המועד, ואף על פי כן לא אסרו, שמא יקדמנו אחר ויהיה זה כדבר האבד, והרי מלאכת דבר האבד מותרת בתשעה באב כדרך שאמרו בחול המועד (שולחן ערוך "אורח חיים" תקנד,כג).<br>ריטב"א לא השיב כ"טורי זהב", ומכאן שהוא סבור, שבאירוסין אין שמחה כלל.<br>לפי ריטב"א, הוצרכו לטעם 'שמא יקדמנו אחר בתפילה' כדי להתיר לארס בחול המועד ובתשעה באב, אבל אין צריכים לטעם זה כדי להתיר לארס משנכנס אב, משום שבאירוסין אין שמחה כלל. ואילו לפי "טורי זהב", צריכים לטעם 'שמא יקדמנו אחר בתפילה' כדי להתיר לארס גם משנכנס אב, אף על פי שבאירוסין יש קצת שמחה.<br><br><strong>רש"י</strong> ביבמות מג,א אומר, שמשנכנס אב מארסים, משום דלאו שמחה היא, ומצוה קעביד. מדברי רש"י משמע, שבלא הטעם ש'מצוה קעביד' לא התירו לארס, והרי באירוסין בלא סעודה אין שמחה, ואם כן, מדוע הוצרכו לטעם ש'מצוה קעביד' כדי להתיר לארס, ולא התירו משום שאין כאן שמחה?<br>ויש להשיב (מעין תשובתו של "טורי זהב"), שבאירוסין בלא סעודה אין שמחה גדולה, אך מכל מקום יש קצת שמחה, והיה לנו לאסור לארס משנכנס אב, משום שיש קצת שמחה, ולכן הוצרכו לטעם ש'מצוה קעביד' כדי להתיר לארס, אף על פי שיש קצת שמחה. לפי רש"י, מותר לארס, אם לא קיים מצות פריה ורביה, משום שהוא עושה מצוה כשמארס, אבל אם קיים מצות פריה ורביה, אסור לארס, משום שאינו עושה מצוה כשמארס.<br><br><strong>הקב"ה יושב ומזווג זיווגים</strong><br>ב<strong>מסכת כלה רבתי</strong> ה,ג נאמר: בכל יום ויום כרוז יוצא ואומר: בתו של פלוני לפלוני, אשתו של פלוני לפלוני, ממונו של פלוני לפלוני, ויש אומרים: אף בית של פלוני לפלוני. מנא הני מילי? - דכתיב: "אך הבל בני אדם כזב בני איש, במאזנים לעלות המה מהבל יחד", "הבל בני אדם" - שאומר: בתו של פלוני לפלוני, "כזב בני איש" - שאומר: אשתו של פלוני לפלוני, "במאזנים לעלות" - שאומר: ממונו של פלוני לפלוני.<br><br>וב<strong>בראשית רבה</strong> סח,ד ועוד נאמר: רבי יודן ברבי סימון פתח: "אלוהים מושיב יחידים ביתה" וגו' (תהלים סח,ז) - מטרונה (גברת מכובדת) שאלה את רבי יוסי בר חלפתא: לכמה (במשך כמה) ימים ברא הקב"ה את עולמו? - אמר לה: לשישה (במשך שישה) ימים. - אמרה לו: מאותה שעה מה הוא עושה? - אמר לה: יושב ומזווג זיווגים, איש לאישה ואישה לאיש. - אמרה לו: אף אני יכולה לעשות כן. כמה עבדים וכמה שפחות יש לי, ולשעה (ובמשך שעה) קלה אני מזווגתם. - אמר לה: אם הדבר קל בעיניך, קשה הוא לפני הקב"ה כקריעת ים סוף, מה טעם? - "אלוהים מושיב יחידים ביתה מוציא אסירים בכושרות" (תהילים סח,ז)...<br><br>וב<strong>ויקרא רבה</strong> כט,ח נאמר: רבי חייא בר מריא (אמורא ארץ ישראלי בדור החמישי-השישי) בשם רבי לוי פתח: "אך הבל בני אדם כזב בני איש, במאזנים לעלות המה מהבל יחד" (תהילים סב,י) - בנוהג שבעולם הבריות אומרות: 'פלוני נושא פלונית', - "אך הבל בני אדם" (הבל הוא מה שאומרים בני אדם, שאין בדבריהם ממש). 'פלונית נישאת לפלוני', - "כזב בני איש". "במאזנים לעלות המה מהבל יחד" - אמר רבי חייא בר מריא: אמר הקב"ה: עד שהם עשויים הבל במעי אימם, ייחדתים וזיווגתים זה לזה (הקב"ה מעלה ושוקל במאזניים ומזווגם יחד, בעוד שהם הבל (טיפה סרוחה) במעי אימם).</small><br>• • •
(ג)  במשנה שנינו: שבת שחל תשעה באב להיות בתוכה אסורים מלספר ומלכבס, ובחמישי מותרים מפני כבוד השבת.
ואומרים: <strong>אמר רבי יונה</strong> (מגדולי אמוראי ארץ ישראל בדור הרביעי-החמישי)<strong>: הדא דאת אמר</strong> – זו (ההלכה) שאתה אומר (שאסורים מלכבס בשבוע שחל בו תשעה באב), <strong>- מרוח ומלבוש</strong> – להחליק (לכבס את הבגדים) וללבוש, שלא אסרו חכמים לכבס בשבוע שחל בו תשעה באב אלא על מנת ללבוש באותו שבוע שחל בו תשעה באב<strong>, ברם מרוח ומתקנה</strong> – אבל להחליק (לכבס את הבגדים) ולהכין על מנת ללבוש לאחר אותו שבוע שחל בו תשעה באב, <strong>- כן אנן אמרין</strong> – וכי כך אנו אומרים<strong>: הדין קצרא אסיר ליה מיעבד עיבידתיה?!</strong> – זה הכובס אסור לו לעשות מלאכתו (לכבס בשבוע שחל בו תשעה באב)?! (בתמיהה) והלא לצורך פרנסתו ומחיתו הוא עושה! אלא כשם שהכובס מותר לו לכבס ולהכין לאחרים על מנת ללבוש לאחר אותו שבוע שחל בו תשעה באב, כך מותר לכל אדם לכבס ולהכין לעצמו על מנת ללבוש לאחר אותו שבוע שחל בו תשעה באב.<br>
ושואלים (על רבי יונה): <strong>מתניתא פליגא על רבי יונה</strong> – המשנה חלוקה על רבי יונה (דבריו עומדים בסתירה לדברי המשנה)<strong>: שבת שחל תשעה באב להיות בתוכה אסורין מלספר ומלכבס, ובחמישי מותרין מפני כבוד השבת</strong> – דברי המשנה: 'בחמישי מותרים (לספר ולכבס) מפני כבוד השבת' מלמדים, שלא התירו לכבס ולהכין, אלא אם כן חל תשעה באב להיות בערב שבת, שמותרים לכבס ולהכין לצורך השבת בחמישי בלבד, מפני כבוד השבת, שאילו התירו לכבס ולהכין, היינו צריכים לשנות את ההלכה הזו בפירוש<strong>.</strong>
ומשיבים: אמר <strong>רבי יונה בשם רב המנונא</strong> (אמורא בבלי בדור השלישי)<strong>: לתספורת</strong> (כך תיקן מגיה במסירה שלפנינו, וכן הוא באו"ז) <strong>הושבה</strong> – דברי המשנה: 'בחמישי מותרים מפני כבוד השבת' שבים (חוזרים) לענין תספורת בלבד ולא לענין כיבוס, שלא התירו לספר בשבוע שחל בו תשעה באב, אלא אם כן חל תשעה באב להיות בערב שבת, שמותרים לספר בחמישי, מפני כבוד השבת, אבל התירו לכבס ולהכין על מנת ללבוש לאחר אותו שבוע שחל בו תשעה באב, משום שבתספורת אין לחלק בין המספר על מנת שלא להיראות מנוול (מכוער, מאוס) באותו שבוע שחל בו תשעה באב ובין המספר על מנת שלא להיראות מנוול לאחר אותו שבוע שחל בו תשעה באב, שהרי מכל מקום אינו נראה מנוול אף באותו שבוע שחל בו תשעה באב, אבל בכיבוס יש לחלק בין המכבס על מנת ללבוש באותו שבוע שחל בו תשעה באב ובין המכבס על מנת ללבוש לאחר אותו שבוע שחל בו תשעה באב, כדברי רבי יונה<strong>.</strong><br><br><small>דברי רבי יונה הוסברו בשיטת רבי יוחנן להלן, שאף לאחר תשעה באב אסור לכבס, שאסרו מלכבס כל אותו שבוע שחל תשעה באב להיות בתוכו.<br><br>ב<strong>בבלי תענית</strong> כט,ב אמרו: שבת שחל תשעה באב להיות בתוכה אסורים לספר ולכבס. אמר רב נחמן: לא שנו (רש"י: במתניתין שכל השבוע אסור לכבס) אלא לכבס וללבוש, אבל לכבס ולהניח - מותר, ורב ששת אמר: אפילו לכבס ולהניח (רש"י: כדי שילבוש לאחר זמן לאחר תשעה באב) - אסור (רש"י: דנראה כמסיח דעתו, שעוסק בכיבוס בגדים). אמר רב ששת: תדע (רש"י: דאפילו לכבס ולהניח אסור), דבטלי קצרי (רש"י: כובסים. שמעתי אומרים על שם שמקצרים בגדי צמר כשדורסים אותם ברגליהם במים) דבי רב.<br>מתיב רב המנונא: בחמישי מותרים מפני כבוד השבת. למאי? אילימא לכבס וללבוש (רש"י: מיד בחמישי) - מאי כבוד שבת איכא? אלא לאו לכבס ולהניח (רש"י: עד השבת). וטעמא דבחמישי מותרים מפני כבוד השבת, אבל בשאר יומי - לא! - לעולם לכבס וללבוש (רש"י: מיד בחמישי), ובמי שאין לו אלא חלוק אחד (רש"י: דאין לו להחליף, ומאי מפני כבוד השבת, דאי לא מכבס השתא בחמישי, תו לא מצי לכבס ליה). וכי הא דאמר רב אסי אמר רבי יוחנן: מי שאין לו אלא חלוק אחד - מותר לכבסו בחולו של מועד (רש"י: דלא סגיא דלא מכבס מפני הכנימה, ואפילו כיבס לפני המועד, מותר לכבסו במועד). איתמר נמי, אמר רבי בנימין בר יפת אמר רבי אלעזר: לא שנו אלא לכבס וללבוש, אבל לכבס ולהניח - מותר. מיתיבי: אסור לכבס לפני תשעה באב ואפילו להניח לאחר תשעה באב! - תיובתא.<br><br>רבי יונה בירושלמי סבור כרב נחמן בבבלי. בבבלי הביאו ראיה מהכובסים, שאפילו לכבס ולהניח אסור, ואילו בירושלמי הביאו ראיה מהכובסים, שלכבס ולהניח מותר. בבבלי שאל רב המנונא מהמשנה על דברי מי שאמר, שלכבס ולהניח מותר, ואילו בירושלמי השיב רב המנונא לשאלה זו. ומה שהשיבו בירושלמי אינו מה שהשיבו בבבלי.<br><br>ב<strong>בבלי תענית</strong> כט,ב אמרו: אסור לכבס לפני תשעה באב ואפילו להניח לאחר תשעה באב, וגיהוץ שלנו (של בני בבל) ככיבוס שלהם (של בני ארץ ישראל) (רש"י: גיהוץ שלנו אינו יפה אלא ככיבוס שלהם, ואסור לגהץ לפני תשעה באב ואפילו להניח לאחר תשעה באב, אבל כיבוס שלנו - מותר).<br><br>בירושלמי כאן נקטו 'מורח' (למרח ולהחליק), משום שכיבוס של בני ארץ ישראל הוא כגיהוץ של בני בבל, שמחליק את הבגדים. הגיהוץ הוא החלקת הבגד אחר הכיבוס, והוא על ידי מכבש (כלי העשוי שני לוחות, ונותנים ביניהם את הבגדים, כדי ליישר אותם), וכיבוס של ארץ ישראל אינו צריך גיהוץ זה.</small><br>• • •<br>ואומרים: <strong>רבי בא בר כהן אמר קומי</strong> – לפני <strong>רבי יוסה</strong> בשם <strong>רבי אחא</strong> שאמר <strong>בשם רבי אבהו</strong> (אמורא ארץ ישראלי בדור השלישי)<strong>: תשעה באב שחל להיות בשבת שתי שבתות מותרות</strong> – אם חל תשעה באב להיות בשבת, שדוחים את התענית לאחר השבת, מותרים לספר ולכבס (וללבוש) גם בשבוע שחל בו תשעה באב וגם בשבוע שלאחריו<strong>.</strong><br>
ואומרים: <strong>לאחריו מהו?</strong> – שבוע שחל תשעה באב להיות בתוכו, האם אסורים מלספר ומלכבס אף לאחר תשעה באב, או שמא אין אסורים מלספר ומלכבס אלא לפניו אבל לאחריו מותרים?
ומביאים מחלוקת בדבר: <strong>רבי יוחנן</strong> (גדול אמוראי ארץ ישראל בדור השני) <strong>אמר: לאחריו אסור</strong> – שאסרו מלספר ומלכבס כל אותו שבוע<strong>. רבי שמעון בן לקיש</strong> (מגדולי אמוראי ארץ ישראל בדור השני) <strong>אמר: לאחריו מותר</strong> – שלא אסרו מלספר ומלכבס אלא עד לאחר תשעה באב<strong>.</strong><br>
ומספרים: <strong>דרשה רבי חייה בר בא</strong> (אמורא ארץ ישראלי בדור השלישי) <strong>לציפוראיי, ולא קבלון עליהון</strong> – דרש אותה (את ההלכה, שלאחריו אסור, כדברי רבי יוחנן) רבי חייא בר אבא (אמורא ארץ ישראלי בדור השלישי, תלמידו של רבי יוחנן) לבני העיר ציפורי, ולא קיבלו עליהם (את ההלכה הזו, שנהגו כדברי רבי שמעון בן לקיש, שלאחריו מותר)<strong>.</strong><br>
<strong>אמר רבי אימי</strong> (רבי אמי, אמורא ארץ ישראלי בדור השלישי) <strong>לרבי יסי</strong> (רבי אסי, אמורא ארץ ישראלי בדור השלישי)<strong>: ואין בן אחוי</strong> ("בשרידי הירושלמי": אחיו) <strong>של רבי חייה הגדול</strong> (אמורא ארץ ישראלי בדור המעבר שבין התנאים לאמוראים, דודו של רב) <strong>חלוק עליו?</strong> – וכי אין בן אחיו של רבי חייא הגדול, הוא רב (אמורא בבלי בדור הראשון, מגדולי האמוראים), חלוק עליו (על רבי יוחנן, וסבור, שלאחריו מותר, כמובא להלן מהבבלי)? רבי אמי היה סבור, שלא היו רבי יוחנן ורבי שמעון בן לקיש חלוקים במפורש, אלא שמתוך מה שדרש רבי חייא בר אבא יש להסיק, שרבי יוחנן, רבו של רבי חייא בר אבא, סבור, שלאחריו אסור, ולכן שאל, שאיך ייתכן להסיק כך, והרי רב אמר, שלאחריו מותר.
<strong>אמר ליה</strong> – אמר לו (רבי אסי לרבי אמי)<strong>: בפירוש פליגין</strong> – במפורש חלוקים (רבי יוחנן ורבי שמעון בן לקיש)<strong>, רבי יוחנן אמר: לאחריו אסור, רבי שמעון בן לקיש אמר: לאחריו מותר</strong> – הרי שאמר רבי יוחנן במפורש, שלאחריו אסור, שהיה חלוק על רב<strong>.</strong><br><br><small>ב<strong>תוספתא תעניות</strong> ג,יב שנו: עבר תשעה באב, מותרים בכולם.<br>וב<strong>פסיקתא רבתי</strong> פרשה לא נאמר: ילמדנו רבנו, כיון שיצא תשעה באב, מהו שיהא מותר בכל? - כך שנה רבי חייא הגדול: כיון שיצא תשעה באב מותר אדם בכל. למה? - מפני שהוא כמתו של אדם מוטל לפניו והוא אסור לאכול בשר ולשתות יין, וכיון שנקבר המת האבל מותר בהם, אף זה תשעה באב אבל הוא, כיון שיצא תשעה באב מותר אדם בכל.<br><br>רב שאמר, שלאחריו מותר, סבר כרבי חייא הגדול דודו, ולכן כינו בירושלמי כאן את רב 'בן אחיו של רבי חייא הגדול', לומר, שלא למד רב הלכה זו אלא מרבי חייא.</small><br>
ושואלים (על רבי שמעון בן לקיש): <strong>מה עבד לה רבי שמעון בן לקיש?</strong> – מה עושה לה (למשנה, כיצד מפרש אותה) רבי שמעון בן לקיש? שדברי המשנה "שבת שחל תשעה באב להיות בתוכה אסורים מלספר ומלכבס" מלמדים, שאסרו מלספר ומלכבס כל אותו שבוע בין לפני תשעה באב ובין לאחריו, שאילו התירו לספר ולכבס לאחריו, היינו צריכים לשנות את ההלכה הזו בפירוש.
ומשיבים: <strong>פתר לה תשעה באב שחל להיות בשבת, ולית שמע מינה כלום</strong> – פירש אותה (הסביר רבי שמעון בן לקיש את המשנה) בתשעה באב שחל להיות בשבת, ואין אתה שומע ממנה (למד מהמשנה) כלום, שדברי המשנה מתייחסים לתשעה באב שחל להיות בשבת, שכל אותו שבוע הוא לפני תשעה באב, ולכן אסרו מלספר ומלכבס כל אותו שבוע, ואם כן, אין ללמוד מדברי המשנה, שאסרו מלספר ומלכבס אף אחרי תשעה באב<strong>.</strong><br><br><small>לפי זה, רבי שמעון בן לקיש שאמר: לאחריו מותר, חלוק על רבי אבהו שאמר לעיל: תשעה באב שחל להיות בשבת - שתי שבתות מותרות. ואם כן, רבי אבהו סבור כרבי יוחנן, שאמר: לאחריו אסור. נמצא, שלרבי שמעון בן לקיש קולו (לאחריו מותר) חומרו (תשעה באב שחל להיות בשבת - כל השבוע שלפניו אסור).<br><br>ב<strong>בבלי תענית</strong> כט,ב אמרו: אמר רב: לא שנו אלא לפניו (רש"י: בימים שלפני תשעה באב), אבל לאחריו - מותר. ושמואל אמר: אפילו לאחריו נמי אסור. מיתיבי: שבת שחל תשעה באב להיות בתוכה אסורים לספר ולכבס. כיצד? - חל להיות באחד בשבת - מותר לכבס כל השבת כולה (רש"י: דהיינו לאחריו). חל להיות בשני או בשלישי או ברביעי או בחמישי, לפניו - אסור, לאחריו - מותר. חל להיות בערב שבת - מותר לכבס בחמישי, מפני כבוד השבת. ואם לא כיבס בחמישי - מותר לכבס בערב שבת מן המנחה ולמעלה. תיובתא דשמואל! - אמר לך שמואל: תנאי היא, דתניא: אסור לספר ולכבס מראש חודש ועד התענית, דברי רבי מאיר. רבי יהודה אומר: כל החודש כולו אסור. רבן שמעון בן גמליאל אומר: אין אסור אלא אותה שבת בלבד (רש"י: אלמא דסבירא ליה לרבי מאיר לפניו אסור לאחריו מותר, ורבי יהודה ורבן שמעון בן גמליאל סבירא להו דאפילו לאחריו נמי אסור).<br><br>רבי יוחנן בירושלמי סבור כשמואל בבבלי, ורבי שמעון בן לקיש בירושלמי סבור כרב בבבלי. בבבלי שאלו על שמואל מברייתא המפרשת את המשנה, ואילו בירושלמי שאלו על רבי שמעון בן לקיש מהמשנה.</small><br>• • •<br>ומספרים: <strong>רבי יצחק בן אלעזר, מן דהוה תשעה באב נפק</strong> – לאחר שהיה תשעה באב יוצא (עובר)<strong>, הוה מכריז</strong> – היה מכריז<strong>: יפתחון ספרייא</strong> – יפתחו הספרים (הגוזזים שערות, את חנויותיהם)<strong>, ומאן דבעי יספדא יספד</strong> (צריך לומר: יספ<strong>ר</strong>א יספ<strong>ר</strong>) – ומי שמבקש לספר (את שערותיו) יספר, שכיון שיצא תשעה באב, מותר לספר, שלא אסרו מלספר אלא עד לאחר תשעה באב<strong>.</strong><br>
ואומרים: <strong>כתיב</strong> – כתוב (בנבואה על העונש של בני ישראל)<strong>: "והשבתי כל משושה חגה חדשה ושבתה וכל מועדה"</strong> (הושע ב,יג) <strong>- דרומאי נהגין "חגה"</strong> – בני הדרום (ארץ יהודה) נוהגים "חגה", שנהגו שלא לספר ושלא לכבס שבעה ימים לפני תשעה באב, משניים באב ועד שמונה בו (וכל שכן בתשעה באב עצמו), אבל בראש חודש אב לא נהגו איסור, מפני כבוד ראש חודש, וזהו 'והשבתי חגה' – ישבתו מלספר ומלכבס שבעה ימים, כמנין ימי החג שהם שבעה<strong>, צפוראיי נהגין "חדשה"</strong> – בני ציפורי נוהגים גם "חודשה", שנהגו שלא לספר ושלא לכבס גם בראש חודש אב וכן שבעה ימים לפני תשעה באב (וכל שכן בתשעה באב עצמו), וזהו 'והשבתי חודשה' – ישבתו מלספר ומלכבס ב'חודשה', הוא ראש חודש (אב) שנקרא 'חודש'<strong>, טיבריאי נהגין "שבתה"</strong> – בני טבריה נוהגים "שבתה", שנהגו שלא לספר ושלא לכבס כל אותה שבת שחל תשעה באב להיות בתוכה (כרבי יוחנן, שאף לאחריו אסור), וזהו 'והשבתי שבתה' – ישבתו מלספר ומלכבס ב'שבתה', הוא שבוע (שחל בו תשעה באב) שנקרא 'שבת'. הדרומיים נהגו 'חגה' בלבד, הציפוריים נהגו 'חגה' ו'חודשה', והטברינים נהגו 'שבתה'. וסופו של הכתוב: 'וכל מועדה' - ישבתו מלספר ומלכבס בתשעה באב עצמו שנקרא 'מועד'<strong>. חזרין רבנן דטיבריא למינהוג כרבנן דציפורין</strong> – חזרו החכמים של טבריה לנהוג כחכמים של ציפורי, שמתחילה נהגו בטבריה שלא לספר ושלא לכבס כל אותה שבת שחל תשעה באב להיות בתוכה (ואף לאחריו), שהקלו בימים שלפני השבת שחל תשעה באב להיות בתוכה והחמירו בימים שלאחר תשעה באב, ואחר כך חזרו ונהגו שלא לספר ושלא לכבס מראש חודש אב ועד אחר תשעה באב (לפניו, ולא לאחריו), שהחמירו בימים שלפני השבת שחל תשעה באב להיות בתוכה והקלו בימים שלאחר תשעה באב<strong>.</strong><br><br><small><strong>"חגה"</strong><br>ב<strong>ירושלמי מועד קטן</strong> ג,ה אמרו: "והפכתי חגיכם לאבל" (עמוס ח,י) - מה ימי החג שבעה, אף ימי האבל שבעה. אמר רבי אמי לרבי חייה בר בא: או מה ימי החג שמונה, אף ימי האבל שמונה! - אמר ליה: שמיני רגל בפני עצמו הוא. - או מה העצרת יום אחד, אף האבל יום אחד! - אמר ליה: מיכן לשמועה רחוקה (שאינה נוהגת אלא יום אחד, אבל שמועה קרובה נוהגת שבעה).<br><br>מכאן, שלענין אבל, 'חג' הוא שבעה ימים (שלא כר"ג להלן), ותשעה באב אבל הוא.<br><br><strong>"מועדה"</strong><br>תשעה באב נקרא 'מועד' על שום: "קרא עלי מועד" (איכה א,טו). אומנם חכמים למדו מפסוק זה, שראש חודש נקרא 'מועד' (בבלי פסחים עז,א), אך יש להביא מפסוק זה סמך, שתשעה באב נקרא 'מועד'.<br><br><strong>"והשבתי... חגה חודשה ושבתה"</strong><br>ב<strong>בבלי תענית</strong> כט,ב-ל,א אמרו: תניא: אסור לספר ולכבס מראש חודש ועד התענית, דברי רבי מאיר. רבי יהודה אומר: כל החודש כולו אסור. רבן שמעון בן גמליאל אומר: אין אסור אלא אותה שבת בלבד. ותניא אידך: ונוהג אבל מראש חודש ועד התענית, דברי רבי מאיר. רבי יהודה אומר: כל החודש כולו אסור. רבן שמעון בן גמליאל אומר: אין אסור אלא אותה שבת בלבד.<br>אמר רבי יוחנן: ושלושתם מקרא אחד דרשו, דכתיב: "והשבתי כל משושה חגה חודשה ושבתה וכל מועדה" (הושע ב). מאן דאמר מראש חודש ועד התענית - מ"חגה" (ר"ג: מה "חגה" שמונה ימים (היינו חג הסוכות, וגם יום השמיני נכלל בחג הסוכות), אף מיעוט שמחה שמונה ימים. רש"י: יליף טעמא מן "חגה" דהיינו ראש חודש שנקרא חג, כדאמרינן לעיל (כט,א) "קרא עלי מועד"), מאן דאמר כל החודש כולו אסור - מ"חודשה", ומאן דאמר אין אסור אלא אותה שבת בלבד - מ"שבתה".<br><br>אין לפרש בירושלמי על פי הבבלי, שבני ציפורי נהגו איסור כל החודש כולו, שהרי סופר לעיל, שדרש רבי חייא בר אבא לבני ציפורי שלאחר תשעה באב אסור ולא קיבלו עליהם.<br>• • •<br>כאן התחלת מקבילה בירושלמי מגילה א,ו.</small>
(ד)  במשנה לעיל שנינו, שבתשעה באב חרב הבית בראשונה.
ואומרים: אמר <strong>רבי ירמיה</strong> (מגדולי אמוראי ארץ ישראל בדור הרביעי) <strong>בשם רבי חייה בר בא: בדין היה</strong> (היה צריך להיות) <strong>שיהו</strong> (שיהיו) <strong>מתענין בעשירי</strong> (באב, ולא בתשיעי בו)<strong>, שבו נשרף בית אלהינו</strong> (בית המקדש הראשון)<strong>, ולמה</strong> מתענים <strong>בתשיעי</strong> (באב)<strong>? - שבו התחילה הפורענות</strong> – שבתשיעי הציתו הגויים בו את האש והתחילה שרפת בית המקדש<strong>.</strong>
ומביאים ראיה (לדברי רבי חייא בר אבא): <strong>ותני כן</strong> – ושנוי (שנו ברייתא) כך<strong>: בשביעי</strong> (באב) <strong>נכנסו</strong> (הגויים) <strong>לתוכו</strong> (להיכל שבבית המקדש)<strong>, בשמיני היו מקרקרין</strong> (מכרכרים, רוקדים; או: קוראים בקול, צועקים, צורחים; או: הורסים, שוברים, מנפצים, מנתצים) <strong>בו, בתשיעי הציתו</strong> (הדליקו, הבעירו) <strong>בו את האור</strong> (האש)<strong>, ובעשירי נשרף.</strong><br>
ומספרים: <strong>רבי יהושע בן לוי</strong> (אמורא ארץ ישראלי בדור הראשון) <strong>ציים</strong> – צם <strong>תשיעי ועשירי</strong> – שני ימים לילה ויום בלי הפסק, בתשיעי משום שבו התחילה הפורענות, ובעשירי משום שבו נשרף הבית<strong>. רבי אבון</strong> (רבין, אמורא בדור השלישי-הרביעי) <strong>ציים</strong> – צם <strong>תשיעי ועשירי</strong> (במקבילה אין המעשה של רבי אבון)<strong>. רבי לוי</strong> (אמורא ארץ ישראלי בדור השלישי) <strong>ציים</strong> – צם <strong>תשיעי ו</strong>לילי <strong>עשירי</strong> – במסירה שלפנינו: <strong>רבי לוי ציים תשיעי ועשירי</strong> (וכן הוא ברמב"ן), ונוסף על ידי הסופר: לילי. גם ב"שרידי הירושלמי" נכתב "ציים תשיעי ועשירי", ונוספה המילה "ליל" בין המילים "תשיעי ועשירי". ובמקבילה: ציים תשיעי ולילי עשירי<strong>.</strong><br><br><small>ב<strong>תוספתא תעניות</strong> ג,י שנו: אם נאמר: "בשבעה לחודש" (מלכים ב כה,ח), למה נאמר: "בעשור לחודש" (ירמיהו נב,יב), ואם נאמר: "בעשור לחודש", למה נאמר: "בשבעה לחודש"? - אלא בשבעה לחודש כיבשו גויים את ההיכל ונטלו את העמודים ואת הים ואת המכונות, והיו מקרקרים בו שביעי, שמיני ותשיעי עד שפנה יום, וכן הוא אומר: "אוי לנו כי פנה היום כי יינטו צללי ערב" (ירמיהו ו,ד), לעיתותי ערב הציתו בו את האור, ונשרף עם שקיעת החמה בעשור לחודש.<br><br>וב<strong>בבלי תענית</strong> כט,א אמרו: חרב הבית בראשונה. מנא לן? - דכתיב: "ובחודש החמישי בשבעה לחודש היא שנת תשע עשרה שנה למלך נבוכדנאצר מלך בבל בא נבוזראדן רב טבחים עבד מלך בבל ירושלם" וכתיב: "וישרוף את בית ה'" וגו' (מלכים ב כה), וכתיב: "ובחודש החמישי בעשור לחודש היא שנת תשע עשרה שנה למלך נבוכדנאצר מלך בבל בא נבוזראדן רב טבחים עמד לפני מלך בבל בירושלם" וכתיב: "וישרוף את בית ה'" וגו' (ירמיהו נב). ותניא: אי אפשר לומר "בשבעה", שכבר נאמר "בעשור", ואי אפשר לומר "בעשור", שכבר נאמר "בשבעה". הא כיצד? - בשבעה בו נכנסו גויים להיכל, ואכלו ושתו וקרקרו בו שמיני ותשיעי עד שפנה יום, שנאמר: "אוי לנו כי פנה היום כי יינטו צללי ערב" (ירמיהו ו,ד), לעיתותי ערב הציתו בו את האור, ונשרף עם שקיעת החמה בעשור לחודש. והיינו דאמר רבי יוחנן בן זכאי: אלמלי הייתי באותו הדור, לא קבעתיו אלא בעשירי, מפני שרובו של היכל בו נשרף. ורבנן: אתחלתא דפורענותא עיקר.<br><br>אפשר שאמוראים צמו תשיעי ועשירי – בתשיעי משום שבו חרב בית המקדש השני, ובעשירי משום שבו נשרף בית המקדש הראשון.</small><br>• • •<br>ואומרים: אמר <strong>רבי בא בר זבדא</strong> (אמורא בדור השני-השלישי) <strong>בשם רבי חנינה</strong> (בר חמא, אמורא ארץ ישראלי בדור הראשון)<strong>: ביקש רבי</strong> (יהודה הנשיא) <strong>לעקור</strong> (לבטל) <strong>תשעה באב ולא הניחו</strong> (הרשו, התירו) <strong>לו</strong> חכמים<strong>. - אמר לו</strong> (לרבי אבא בר זבדא) <strong>רבי לעזר</strong> (בן פדת, אמורא בדור השני)<strong>: עמך הייתי</strong> – כשאמר רבי חנינא דבר זה, <strong>ולא איתאמרת הכי</strong> – ולא נאמרה (המימרה של רבי חנינא) כך<strong>, אלא</strong> (נאמרה כך)<strong>: ביקש רבי לעקור תשעה באב שחל להיות בשבת ולא הניחו לו</strong> חכמים<strong>, אמר</strong> (רבי)<strong>: הואיל ונדחה ידחה</strong> – מכיון שכבר בטל הצום מזמנו, מפני השבת, ייבטל הצום לגמרי באותה שנה<strong>, אמרו לו</strong> (חכמים)<strong>: ידחה למחר</strong> – יועבר הצום למחרת השבת, אבל לא ייבטל הצום לגמרי באותה שנה. לפי מה שאמר רבי אבא בר זבדא, רצה רבי לבטל תשעה באב לגמרי, ולפי מה שאמר רבי אלעזר, לא רצה רבי לבטל תשעה באב לגמרי אלא באותה שנה בלבד שחל תשעה באב להיות בשבת. אפשר שחכמים אמרו, שיידחה למחר (עשירי באב), משום שבעשירי נשרף הבית, וראוי לצום ביום זה<strong>.</strong>
<strong>וגזי ליה ההיא דתנינן תמן</strong> – ופרע לו (רבי אבא בר זבדא שילם לרבי אלעזר טובה כפועלו) אותה (משנה) ששנינו שם (יבמות ו,ו)<strong>:</strong> האיש מצווה על פרייה ורבייה, אבל לא האישה. <strong>רבי יוחנן בן ברוקה אומר: על שניהן</strong> (האיש והאישה) <strong>הוא</strong> (הכתוב) <strong>אומר</strong> (בענין מצות ה' לאדם בבריאתו)<strong>: "ויברך אותם אלהים ויאמר להם אלהים פרו ורבו" וגו'</strong> (בראשית א,כח) – ומכאן שאף האישה מצווה על פרייה ורבייה<strong>.</strong> אמר <strong>רבי לעזר בשם רבי חנינה: הלכה כרבי יוחנן בן ברוקה. - אמר ליה</strong> – אמר לו (לרבי אלעזר) <strong>רבי בא בר זבדא: עמך הייתי</strong> (כשאמר רבי חנינא דבר זה) <strong>ולא אתאמרת</strong> – ולא נאמרה (המימרה של רבי חנינא) כך<strong>, אלא</strong> (נאמרה כך)<strong>: אם היתה תובעת להינשא, הדין עמה</strong> – אם תבעה אישה, שאין לה ילדים, מבעלה לגרשה, כדי להינשא לאחר ותלד ממנו ילדים, הדין עימה (היא צודקת), שכופים את בעלה שיוציא אותה וייתן לה כתובה, משום שהיא מצווה על פרייה ורבייה, שהלכה כרבי יוחנן בן ברוקה. לפי מה שאמר רבי אלעזר, הלכה כרבי יוחנן בן ברוקה לגמרי, ואף אם לא היתה תובעת להינשא, כופים אותו להוציא וליתן כתובה, ולפי מה שאמר רבי אבא בר זבדא, אין הלכה כרבי יוחנן בן ברוקה לגמרי, ורק אם היתה תובעת להינשא, כופים אותו להוציא וליתן כתובה<strong>. וקרא עליהון</strong> – וקרא (רבי אבא בר זבדא או רבי אלעזר) עליהם (על עצמם את הכתוב)<strong>: "טובים השנים מן האחד"</strong> (קהלת ד,ט) – והמשכו של הכתוב: "כי אם ייפולו, האחד יקים את חברו" (קהלת ד,י), ויעזרו זה לזה, שכתוב זה מוסב אף לענין הלימוד, שאם לא דקדק האחד במה ששמע מפי רבו, בא חברו ומעמידו על האמת. בשמועה הראשונה לא דקדק רבי אבא בר זבדא במה ששמע מפי רבי חנינא רבו, ובא רבי אלעזר חברו והעמידו על האמת, ובשמועה השנייה לא דקדק רבי אלעזר במה ששמע מפי רבי חנינא רבו, ובא רבי אבא בר זבדא חברו והעמידו על האמת, ובכך שילם לו רבי אבא בר זבדא לרבי אלעזר טובה מידה כנגד מידה<strong>.</strong><br><br><small>עד כאן המקבילה בירושלמי מגילה.<br><br><strong>ביקש רבי לעקור תשעה באב</strong><br>ב<strong>בבלי מגילה</strong> ה,א-ב אמרו: אמר רבי אלעזר אמר רבי חנינא: רבי ...רחץ בקרונה (במעין) של ציפורי בשבעה עשר בתמוז, וביקש לעקור תשעה באב, ולא הודו לו חכמים (רש"י: בתשעה באב). אמר לפניו (רש"י: לפני רבי אלעזר) רבי אבא בר זבדא: רבי, לא כך היה מעשה (רש"י: לא ביקש לעקור לגמרי, אלא אותה שנה בלבד). אלא: תשעה באב שחל להיות בשבת הוה, ודחינוהו לאחר השבת, ואמר רבי: הואיל ונדחה - יידחה, ולא הודו לו חכמים. קרי עליה רבי אלעזר: "טובים השניים מן האחד" (קהלת ד) (רש"י: אילו לא שמעתי ממך, הייתי טועה בדבר, עכשיו טוב לי, שלימדתני האמת).<br><br>בבבלי הפכו את דבריהם של רבי אבא בר זבדא ושל רבי אלעזר זה בזה.<br><br><strong>הלכה כרבי יוחנן בן ברוקה</strong><br>במקבילה ב<strong>ירושלמי יבמות</strong> ו,ו אמרו: רבי ירמיה רבי אבהו רבי יצחק בר מריון בשם רבי חנינה: הלכה כרבי יוחנן בן ברוקה. רבי יעקב בר אחא ורבי יעקב בר אידי רבי יצחק בר חקולה בשם רבי יודן נשייא: אם תובעת להינשא הדין עימה.<br><br><strong>"טובים השניים מן האחד"</strong><br>ב<strong>מסכת אבות דרבי נתן</strong> פרק ח נאמר: שניים שיושבים ועוסקים בתורה, וטעה אחד מהם הלכה או ראש הפרק, או שאמר על טמא טהור ועל טהור טמא ועל אסור מותר ועל מותר אסור, חברו מחזירו. ומניין שכשחברו מחזירו וקורא עמו יש להם שכר טוב בעמלם? - שנאמר: "טובים השניים מן האחד אשר יש להם שכר טוב בעמלם" (קהלת ד,ט).<br><br><strong>רבי רחץ בשבעה עשר בתמוז</strong><br>רבי יהודה הנשיא רחץ בגלוי וברבים בשבעה עשר בתמוז (בתענית זו נהגו בכל חומרות תענית ציבור האסורה גם ברחיצה), ועקר בידיים תענית זו (השוה תוספתא תעניות ב,ה). כמו כן, ביקש רבי לעקור את תשעה באב, אך לא עקר בידיים תענית זו. בבבלי ראש השנה יח,ב אמרו, שכשאין שמד, רצו - מתענים בתעניות הללו, לא רצו - אין מתענים. ושם אמרו עוד, שהתענית בתשעה באב היא חובה, ואינה רשות כמו התעניות הללו. בימי רבי חל שינוי לטובה ביחסים שבין השלטון הרומי ובין היהודים, והשלטון הרומי העמיק את הכרתו בהנהגה העצמית היהודית. לכן ניסה רבי לבטל את התעניות הללו, כי אם לא רצו - אין מתענים. רבי עשה מעשה לבטל את שבעה עשר בתמוז, אך לא עשה מעשה לבטל את תשעה באב אלא ביקש לבטלו, משום שתשעה באב חמור משבעה עשר בתמוז. אבל חכמי דורו לא הסכימו עימו.</small><br>• • •
(ה)  <big><strong>תלמוד</strong></big><br>במשנה שנינו: ערב תשעה באב לא יאכל אדם שני תבשילים, לא יאכל בשר ולא ישתה יין. רבן שמעון בן גמליאל אומר: ישנה.
ושואלים: <strong>מהו ישנה?</strong> – מהו הלשון שאמר רבן שמעון בו גמליאל: 'ישנה'? כיצד משנה בשני תבשילים, בבשר וביין?
ומשיבים: בשני תבשילים - <strong>יחלף</strong> ("בשרידי הירושלמי": יחליף) – ישנה ויהפוך בערב תשעה באב את סדר אכילת התבשילים<strong>.</strong> בבשר - <strong>אין הוה יליף אכיל ליטרא דקופד, ייכול פלגא</strong> – אם היה למוד (רגיל) לאכול ליטרא (יחידת משקל) של בשר, יאכל (בערב תשעה באב) חצי (ליטרא של בשר)<strong>.</strong> ביין - <strong>אין הוה יליף שתי קסט דחמר, ישתה פלגא</strong> – אם היה למוד (רגיל) לשתות קסט (מידה) של יין, ישתה (בערב תשעה באב) חצי (קסט של יין)<strong>.</strong><br><br><small>ב<strong>בבלי תענית</strong> ל,א אמרו: תניא: ערב תשעה באב לא יאכל אדם שני תבשילים, לא יאכל בשר ולא ישתה יין. רבן שמעון בן גמליאל אומר: ישנה. אמר רבי יהודה: כיצד משנה? - אם היה רגיל לאכול שני תבשילים - אוכל אחד, היה רגיל לסעוד בעשרה בני אדם (בחברתם) - סועד בחמישה, היה רגיל לשתות (יין) בעשרה כוסות - שותה בחמישה.<br>תניא אידך: ערב תשעה באב לא יאכל אדם שני תבשילים, לא יאכל בשר ולא ישתה יין, דברי רבי מאיר. וחכמים אומרים: ישנה (רש"י: אשני תבשילים קאי), בבשר וביין ימעט, כיצד ממעט (בבשר וביין)? - אם היה רגיל לאכול ליטרא בשר - אוכל חצי ליטרא, היה רגיל לשתות לוג יין - שותה חצי לוג, ואם אינו רגיל כל עיקר - אסור. רבן שמעון בן גמליאל אומר: אם היה רגיל לאכול אחר סעודתו צנון או מליח (רש"י: דג או בשר מליח, דאין בו טעם בשר כל כך אחר ששהה שלושה ימים במלח) - הרשות בידו.</small><br>
במשנה שנינו: ערב תשעה באב לא יאכל אדם שני תבשילים, לא יאכל בשר ולא ישתה יין.
ואומרים: <strong>אמר רבי יוחנן</strong> (גדול אמוראי ארץ ישראל בדור השני)<strong>: ובלבד עיקר סעודת תשעה באב</strong> – הלכה זו נאמרה בסעודת תשעה באב העיקרית בלבד (בסעודה שלפני תשעה באב, שאדם מפסיק בה מלאכול, ואינו עתיד לסעוד סעודה אחרת), אבל בסעודות אחרות בערב תשעה באב מותר לאכול שני תבשילים ולאכול בשר ולשתות יין<strong>.</strong>
<strong>אמר רב הושעיה</strong> (אמורא בבלי בדור השלישי-הרביעי, תלמידו של רב יהודה, כשעלה לארץ ישראל היה תלמידו של רבי יוחנן)<strong>: ובלבד משש שעות ולמעלן</strong> – הלכה זו נאמרה בסעודה בערב תשעה באב לאחר חצי היום בלבד, אבל בסעודה קודם חצי היום מותר לאכול שני תבשילים ולאכול בשר ולשתות יין<strong>.</strong>
<strong>אמר רבי יוסי</strong> (מגדולי אמוראי ארץ ישראל בדור הרביעי-החמישי)<strong>: תרתיהון לקולא</strong> – שתיהן (שתי המימרות) לקולה, שיש לנקוט כצד הקל שבשתיהן, שאין אסור לאכול שני תבשילים ולאכול בשר ולשתות יין אלא בסעודת תשעה באב העיקרית (בסעודה המפסקת) לאחר חצי היום בלבד. אבל בסעודות אחרות בערב תשעה באב אפילו לאחר חצי היום, או קודם חצי היום אפילו בסעודת תשעה באב העיקרית (בסעודה המפסקת), מותר לאכול שני תבשילים ולאכול בשר ולשתות יין<strong>.</strong> ולכן, אם <strong>אכל סעודת תשעה באב</strong> (סעודה המפסקת) <strong>משש שעות ולמטן</strong> (קודם חצי היום)<strong>, אפילו עולה על שולחנו כסעודת שלמה</strong> בשעתו (בשעת מלכותו, כמפורש במלכים א ה,ב-ג)<strong>, מותר</strong> (לאכול ולשתות כל צורכו)<strong>.</strong> וכן, אם <strong>אכל סעודתו</strong> (סעודה שאוכל כל יום, שאינה סעודה המפסקת) <strong>משש שעות ולמעלן</strong> (לאחר חצי היום)<strong>, אפילו עולה על שולחנו כסעודת שלמה בשעתו, מותר</strong> (לאכול ולשתות כל צורכו)<strong>.</strong><br><br><small>גם ב<strong>בבלי תענית</strong> ל,א אמרו כך: ערב תשעה באב לא יאכל אדם שני תבשילים כו'. אמר רב יהודה אמר רב: לא שנו אלא משש שעות ולמעלה, אבל משש שעות ולמטה (רש"י: כלפי השחר) - מותר. ואמר רב יהודה אמר רב: לא שנו אלא בסעודה המפסיק בה (רש"י: דשוב אינו אוכל עוד מאותה סעודה ואילך), אבל בסעודה שאינו מפסיק בה - מותר. ותרוייהו לקולא.<br><br>רב אושעיא למד את דבריו מרב יהודה רבו או מרבי יוחנן רבו.</small><br>• • •<br><strong>תני</strong> – שנוי (שנו ברייתא)<strong>: תשעה באב שחל להיות ערב שבת</strong> (צריך לומר: שחל להיות <strong>בשבת</strong> (כמו בתוספתא להלן)) – ונדחה הצום לאחר השבת<strong>, וכן ערב תשעה באב שחל להיות בשבת, אפילו עולה על שולחנו כסעודת שלמה בשעתו, מותר</strong> (לאכול ולשתות כל צורכו) – אפילו בסעודה שמפסיק בה<strong>.</strong><br>
ומספרים: <strong>רב</strong> (אמורא בבלי בדור הראשון, מגדולי האמוראים)<strong>, מן דהוה אכל כל צורכיה</strong> – לאחר שהיה אוכל (בערב תשעה באב) כל צורכו<strong>, הוה צבע פיסתיה בקיטמא ואמר</strong> – היה טובל פרוסתו (פיתו) באפר (ואוכלה), ואומר<strong>: זו היא עיקר סעודת תשעה באב</strong> (אבל מה שאכל רב קודם לכן לא היה עיקר סעודת תשעה באב, ולכן אכל כל צורכו, כאמור לעיל)<strong>, לקיים</strong> (כדי לעשות) <strong>מה שנאמר</strong> (בקינה על החורבן)<strong>: "ויגרס בחצץ שיני הכפישני באפר"</strong> (איכה ג,טז) – כבש (חילוף אותיות פ ו-ב) אותי באפר, ודרש 'כבש' במשמעות: השרה מזון במי מלח, בחומץ וכדומה, ומכאן סמך למנהג לטבול את הפת באפר בסעודה המפסקת בערב תשעה באב<strong>.</strong>
(ו)  במשנה שנינו: רבי יהודה מחייב בכפיית המיטה, ולא הודו לו חכמים.
ושואלים: <strong>יאות אמר רבי יהודה</strong> – יפה (כראוי, כהוגן) אמר רבי יהודה (שחייב בכפיית המיטה בתשעה באב)<strong>,</strong> אבל <strong>מה טעמון דרבנן?</strong> – מה טעמם של חכמים (שפטרו מכפיית המיטה)?
ומשיבים: <strong>עשו אותו כמי שמתו מוטל לפניו</strong> – חכמים עשו את האדם לענין כפיית המיטה בתשעה באב כמי שמת לו אחד מקרוביו שהוא חייב להתאבל עליו, ועדיין לא קברוהו, שאדם זה, שהוא אונן, <strong>אינו</strong> – אינו עושה את הדברים האמורים, <strong>לא כופה</strong> (הופך) <strong>את מיטתו ולא ישן על גבי מיטה כפויה</strong> (הפוכה) – אלא ישן על הארץ. אבל לא עשו חכמים את האדם לענין כפיית המיטה בתשעה באב כמי שמתו אינו מוטל לפניו, שכבר קברוהו, שאדם זה, שהוא אבל, כופה את מיטתו וישן על גבי מיטה כפויה. אונן פטור מכפיית המיטה, שמכיון שאינו ישן על גבי מיטה כפויה אלא ישן על הארץ, למה לו לכפות את מיטתו. חכמים פטרו מכפיית המיטה בתשעה באב, שעשו את האדם לענין כפיית המיטה בתשעה באב כאונן, שישן על הארץ, ואילו רבי יהודה מחייב בכפיית המיטה בתשעה באב, שלא עשה את האדם לענין כפיית המיטה בתשעה באב כאונן אלא כאבל, שישן על גבי מיטה כפויה<strong>.</strong><br><br><small><strong>תשעה באב שחל להיות בשבת</strong><br>ב<strong>תוספתא תעניות</strong> ג,יג שנו: תשעה באב שחל להיות בשבת, אוכל אדם כל צורכו, ושותה כל צורכו, ומעלה על שולחנו אפילו כסעודת שלמה בשעתו, ואין מונע מעצמו כלום.<br>וב<strong>בבלי תענית</strong> כט,ב אמרו: תניא: תשעה באב שחל להיות בשבת, וכן ערב תשעה באב שחל להיות בשבת - אוכל ושותה כל צורכו, ומעלה על שולחנו אפילו כסעודת שלמה בשעתו (רש"י: ואינו מפסיק סעודתו (אינו אוכל סעודה המפסקת), ואינו ממעט בתבשילים).<br><br><strong>"ויגרס בחצץ שיני הכפישני באפר"</strong><br>ב<strong>איכה רבה</strong> ג,ו נאמר: רב, מן דהוה אכיל כל מאכלו, נסיב חד פת פחית (גרועה) ויהב עליה קטם (ונתן עליו אפר) ואמר: זו היא סעודת תשעה באב, לקיים מה שנאמר: "ויגרס בחצץ שיני הכפישני באפר".<br><br>ב<strong>איכה רבה</strong> א,כב נאמר: כיון שגלו, היה אחד מהם מבקש ללוש עיסתו, ולא היה יודע במה ללוש, והיה חופר גומא בארץ ולש עיסתו בתוכה, והיו צרורות (אבנים קטנות) מידבקים בה, וכיון שהיה נותנה בתוך פיו ולועס, היו שיניו קהות, לקיים מה שנאמר: "ויגרס בחצץ שיני" (איכה ג,טז).<br><br>אפשר שהפת הגרועה שאכל רב היתה פת שהיו בה צרורות, וקיים רב גם את תחילתו של הפסוק: "ויגרס בחצץ שיני".<br><br><strong>כמי שמתו מוטל לפניו</strong><br>ב<strong>בבלי תענית</strong> ל,א אמרו: אמר רב יהודה אמר רב: כך היה מנהגו של רבי יהודה ברבי אלעאי: ערב תשעה באב מביאים לו פת חרבה במלח, ויושב בין תנור לכיריים (רש"י: מקום מנוול שבבית) ואוכלה ושותה עליה קיתון (כוס גדולה) של מים, ודומה כמי שמתו מוטל לפניו.<br><br>רב, שאכל פת גרועה באפר, נהג מעין מנהגו של רבי יהודה ברבי אלעאי, שאכל פת חרבה במלח.<br><br>רבי יהודה ברבי אלעאי הוא רבי יהודה סתם שבמשנה, שמחייב בכפיית המיטה בתשעה באב. לרבי יהודה, ערב תשעה באב, כשהיה אוכל סעודה המפסקת, היה דומה כמי שמתו מוטל לפניו (כאונן), אבל לא עשה רבי יהודה את האדם לענין כפיית המיטה בתשעה באב כאונן אלא כאבל. ואילו חכמים עשו את האדם לענין כפיית המיטה בתשעה באב כאונן.<br><br>ב<strong>מסכת סופרים</strong> יח,ט נאמר: קורעים ומספידים (בתשעה באב) כאדם שמתו מוטל לפניו.<br><br>ב<strong>מסכת שמחות</strong> יא,טז נאמר: אבל - כל זמן שמתו מוטל לפניו, אינו ישן לא על גבי מיטה זקופה, ולא על גבי מיטה כפויה (אלא ישן על הארץ).</small><br>• • •
##### הלכה ז
(א)  <big><strong>משנה</strong></big><br><small>המשנה שלפנינו באה לסיים את מסכתנו בדברי טובה ונחמה.</small><br>
<strong>אמר רבן שמעון בן גמליאל: לא היו ימים טובים לישראל כחמשה עשר באב וכיום הכפורים</strong> – בגמרא אומרים טעמים אחדים לימים טובים אלה, שהיו נוהגים בהם שמחה יותר משאר הימים הטובים<strong>, שבהן בני ירושל</strong>י<strong>ם</strong> (בחורי ישראל ובחורות ישראל שהיו בירושלים) <strong>יוצאין בכלי לבן שאולים</strong> – אפילו מי שהיו להם בגדי בד (פשתן) לבנים משלהם, היו שואלים איש מחברו ואישה מחברתה ולובשים<strong>, שלא לבייש את מי שאין לו</strong> – את מי שאין להם בגדי לבן משלהם<strong>. כל הכלים</strong> – הבגדים שמשאילים איש לחברו ואישה לחברתה, <strong>טעונין טבילה</strong> – צריך המשאיל לטבול אותם במקוה של ארבעים סאה לפני שישאילם, שמא טמאים הם, שלבשם המשאיל כשהיה טמא<strong>. ובנות ירושל</strong>י<strong>ם</strong> (בחורות ישראל שהיו בירושלים) <strong>יוצאות וחולות</strong> (יוצאות במחולות, רוקדות) <strong>בכרמים</strong> – מרוב שמחה<strong>. ומה היו אומרות</strong> – בנות ירושלים לבחורים שבאו לשם<strong>? - בחור, שא נא עיניך</strong> (הבט) <strong>וראה, מה אתה בורר</strong> (בוחר) <strong>לך</strong> – לאישה<strong>. אל תתן עיניך</strong> (תסתכל) <strong>בנוי</strong> – ביופי של האישה<strong>, תן עיניך במשפחה</strong> – בייחוס של המשפחה שלה (שהמשפחה מיוחסת, שאין בה פסול)<strong>.</strong>
<strong>וכן הוא</strong> (הכתוב) <strong>אומר</strong> – כיון שנזכר שהיו בני ירושלים יוצאים ורואים בבנות ירושלים, התנא מביא פסוק שבו הזמנה וזירוז לבנות ירושלים לצאת ולראות במלך שלמה<strong>: "צאינה וראינה בנות ציון במלך שלמה</strong> (לפי מה שדרשו: זה הקב"ה, המלך שהשלום שלו) בעטרה שעיטרה לו אימו (לפי מה שדרשו: זו אומתו, כנסת ישראל) ביום חתונתו וביום שמחת ליבו<strong>" וגו'</strong> (שיר השירים ג,יא)<strong>;</strong> ודרשו: <strong>"ביום חתונתו" - זו מתן תורה</strong> – זה היום שבו ניתנה התורה לישראל בהר סיני<strong>, "וביום שמחת לבו" - זה בניין בית המקדש</strong> – זה היום שבו נתחנך בית המקדש בימי שלמה המלך, שהיה יום של שמחה<strong>;</strong> וכיון שנזכר בית המקדש, המשנה מסיימת בתפילה: <strong>שייבנה</strong> (בית המקדש) <strong>במהרה בימינו.</strong><br><br><small>כיון שנזכר בפרק זה, שבזמן הזה משנכנס אב ממעטים בשמחה, הפרק מסיים בחמישה עשר באב, שבזמן שבית המקדש היה קיים היה יום שבו מרבים בשמחה.<br><br>הנוסח במקבילה ב<strong>איכה רבה</strong> פתיחתא לג: בנות ישראל יוצאות (ולא: בני ירושלים יוצאין) בכלי לבן... בנות ישראל (ולא: בנות ירושלים) יוצאות וחולות בכרמים.<br>ואף בירושלמי להלן הביאו פסקה מהמשנה בנוסח זה: בנות ישראל יוצאות וחולות בכרמים.<br><br><strong>"ביום חתונתו וביום שמחת ליבו"</strong><br>ב<strong>סדר עולם רבה</strong> פרק טו נאמר: "צאינה וראינה בנות ציון" וגו'" (שיר השירים ג,יא); "ביום חתונתו" - ביום שמיני שלאחר שבעת ימי המילואים, "וביום שמחת ליבו" - ביום גמר בית העולמים (בית המקדש).<br>וב<strong>שמות רבה</strong> נב,ה נאמר: "ביום חתונתו" - בסיני, "וביום שמחת ליבו" - בירושלים. דבר אחר: "ביום חתונתו" - על הים, "וביום שמחת ליבו" - באוהל מועד. דבר אחר: "ביום חתונתו" - במשכן, "וביום שמחת ליבו" - בבית המקדש.<br>וב<strong>ויקרא רבה</strong> כ,י נאמר: "ביום חתונתו וביום שמחת ליבו"; "ביום חתונתו" - זה הר סיני, "וביום שמחת ליבו" - זה אוהל מועד.<br>וב<strong>במדבר רבה</strong> יב,ח נאמר: "ביום חתונתו" - זה סיני, "וביום שמחת ליבו" - זה מתן תורה. דבר אחר: "ביום חתונתו" - זה אוהל מועד, "וביום שמחת ליבו" - זה בית העולמים.<br>וב<strong>מדרש זוטא שיר השירים</strong> פרשה ג פסוק יא נאמר: "ביום חתונתו" - זו עמידת הר סיני, "וביום שמחת ליבו" - אלו ימי המילואים. דבר אחר: "ביום חתונתו" - כשירדה שכינה לבית המקדש (בימי שלמה), "וביום שמחת ליבו" - יום שחנך שלמה את הבית.<br><br>מתן תורה נקרא "יום חתונתו", משום שנתינת התורה לישראל דומה למלך שהשיא את בתו (המלך זה הקב"ה, והבת זו התורה), כמו שנאמר בויקרא רבה כ,י. השראת השכינה באוהל מועד ובבית המקדש נקראת "יום שמחת ליבו", משום ששמחה גדולה היתה לפני הקב"ה שהשרה שכינתו בישראל.<br><br>כיון שנזכרו בפרק זה שבעה עשר בתמוז, יום שבו נשתברו הלוחות שניתנו לאחר מתן תורה, ותשעה באב, יום שבו חרב בית המקדש, הפרק מסיים בכתוב, שדרשו אותו על יום מתן תורה ועל יום חנוכת בית המקדש, שייבנה במהרה בימינו.</small><br>• • •
(ב)  <big><strong>תלמוד</strong></big><br>במשנה שנינו, שחמישה עשר באב ויום הכיפורים היו ימים טובים.
ואומרים: <strong>ניחא</strong> (<strong>ב</strong>)<strong>יום הכיפורים</strong> – נוח (מובן) יום הכיפורים<strong>, שהוא כפרה על ישראל</strong> – שיום זה הוא יום שבו מכפר ה' על כל חטאיהם של ישראל, ולכן הוא יום טוב<strong>.</strong> ושואלים: אבל (<strong>ב</strong>)<strong>חמשה עשר באב למה?</strong> – מדוע חמישה עשר באב הוא יום טוב?<br><br><small>גם ב<strong>בבלי תענית</strong> ל,ב שאלו כך: בשלמא יום הכיפורים - יום סליחה ומחילה ויום שניתנו בו לוחות האחרונות (רש"י: שבעשרה בתשרי ירד משה מן ההר, ואותו היום נקבע ליום כיפורים, להודיע שמחל וניחם על הרעה אשר דיבר לעשות לעמו, ועל כן נקבע יום הכיפורים בעשרה בתשרי). אלא חמישה עשר באב מאי היא?<br><br>יום הכיפורים הוא יום כפרה משום שהוא יום שניתנו בו הלוחות האחרונים, ולכן לא הזכירו בירושלמי אלא שיום זה הוא כפרה.</small><br>
ומשיבים (טעם אחד): אמר <strong>רבי יעקב בר אחא</strong> (אמורא ארץ ישראלי בדור השלישי-הרביעי) <strong>בשם רבי יסא</strong> (רבי אסי, אמורא ארץ ישראלי בדור השלישי)<strong>: שבו זמן קיצה</strong> (במקבילה באיכה רבה פתיחתא לג: קציצה) <strong>יפה לעצים</strong> – שחמישה עשר באב הוא זמן שבו הכריתה טובה לעצים בשביל המערכה שעל גבי המזבח במקדש<strong>, שכל עצים שהן נקצצין בו</strong> (בחמישה עשר באב) <strong>אינן עושין מאכולות</strong> (תולעים) – אינם מתליעים, מפני שבו כוחה של החמה חזק ומייבש את העצים הנקצצים<strong>, כהיא דתנינן תמן</strong> – כאותה (משנה) ששנינו שם (מידות ב,ה)<strong>: כל עץ שנמצא בו תולעת, פסול מעל גבי המזבח</strong> – שהתולעת דבר משוקץ, ואינו ראוי להישרף על גבי המזבח. ולכן יום זה הוא יום טוב<strong>.</strong><br><br><small>ב<strong>בבלי תענית</strong> לא,א אמרו: רבה ורב יוסף דאמרי תרוייהו: יום שהיו פוסקים בו מלכרות עצים למערכה (רש"י: לפי שהם לחים, ומאותו הזמן אין כוח בחמה לייבשם, וחיישינן מפני התולעת, לפי שעץ שיש בו תולעת פסול למערכה, כדאמרינן משנה מידות ב,ה). דתניא, רבי אליעזר הגדול אומר: מחמישה עשר באב ואילך תשש כוחה של חמה, ולא היו כורתים עצים למערכה, לפי שאינם יבשים. אמר רב מנשיא: וקרו ליה (רש"י: ליום חמישה עשר באב) יום תבר מגל (רש"י: שבירת הגרזן, שפסקו מלכרות עוד עצים).<br><br>לפי הבבלי, היו כורתים עצים למערכה עד חמישה עשר באב, וביום זה פסקו מלכרות עצים למערכה, משום שעצים הנכרתים מיום זה ואילך אינם מתייבשים היטב. עצים שאינם יבשים לבסוף הם נתלעים, כפי שפירש רבי יסא בירושלמי, ברם ייתכן שהעצים צריכים להיות יבשים, משום שעצים יבשים מתבערים יפה.<br>לפי הירושלמי, היו כורתים עצים למערכה בחמישה עשר באב בלבד ('שבו זמן קיצה יפה לעצים'). ואפשר שלפי הירושלמי, היו כורתים עצים למערכה עד חמישה עשר באב, וגם ביום זה היו כורתים עצים למערכה.<br><br>עשו את חמישה עשר באב יום טוב, משום שבאותו יום נשלמה המצוה של כריתת העצים.<br><br>חמישה עשר באב קשור לעצים למערכה גם משום שיום זה הוא זמן עצי הכוהנים והעם (לעיל הלכה ו).</small><br>• • •<br>ומשיבים עוד (טעם שני): <strong>רב חייה בר אשי</strong> (אמורא בבלי בדור השני) <strong>בשם רב</strong> אמר<strong>: שבו</strong> (בחמישה עשר באב) <strong>התיר</strong> (ביטל) <strong>הושע בן אלה</strong> (מלך ישראל האחרון) <strong>פרוסדיות</strong> (משמרות חיילים) <strong>שהושיב ירבעם בן נבט</strong> (מלך ישראל) <strong>על הדרכים</strong> – כדי שלא יעלו ישראל לרגל לבית המקדש בירושלים, ומיום זה ואילך שוב יכלו ישראל לעלות לרגל, ולכן יום זה, שבו בטלו המשמרות, ושמחו בו ישראל שמחה גדולה, הוא יום טוב<strong>.</strong><br>
ואומרים: <strong>כהנא</strong> (רב כהנא, אמורא בבלי בדור הראשון) <strong>שאל לרב: כל הדא טיבותא רבתא עבד –</strong> כל זאת הטובה הגדולה עשה (הושע בן אלה), כמו שכתוב בו: "ויעש הרע בעיני ה', רק לא כמלכי ישראל אשר היו לפניו" (מלכים ב יז,ג), שכל מלכי ישראל אסרו על העלייה לרגל, ואילו הושע בן אלה התיר להם לעלות<strong>, וכתיב ביה –</strong> וכתוב בו (בהושע בן אלה)<strong>: "עליו</strong> (על הושע בן אלה) <strong>עלה</strong> (למלחמה) <strong>שלמנאסר מלך אשור"</strong> (מלכים ב יז,ג) <strong>–</strong> וכבש את שומרון והגלה את ישראל<strong>?! –</strong> הכתוב "עליו עלה" משמעו: בגללו (בגלל הושע בן אלה, שביטל את המשמרות) עלה, ויש לתמוה: מדוע נענש הושע בן אלה על שביטל את המשמרות? והרי עשה בזה טובה גדולה לישראל!
<strong>אמר ליה</strong> (השיב רב לרב כהנא)<strong>: על ידי</strong> (מפני) <strong>ששמט</strong> (השליך, הפיל) <strong>את הקולר</strong> (שלשלת ברזל) <strong>מצוארו ותלייו</strong> (ותלאו, ונתנו) <strong>בצואר הרבים –</strong> שעד שלא ביטל הושע בן אלה את המשמרות, לא היו ישראל אשמים שלא עלו לרגל, אלא היו מלכי ישראל אשמים (הקולר היה תלוי בצוארם), שמנעו מישראל לעלות לרגל, ולכן עד ימי הושע בן אלה לא היה יכול ה' להעניש את ישראל על שלא עלו לרגל, אבל משביטל הושע בן אלה את המשמרות (שמט את הקולר מצוארו), וניתנה להם הרשות לעלות לרגל, ואף על פי כן לא עלו לרגל, היו ישראל אשמים שלא עלו לרגל (הקולר נתלה בצוארם), ולכן בימי הושע בן אלה היה יכול ה' להעניש את ישראל על שלא עלו לרגל<strong>; לא אמר</strong> (הושע בן אלה)<strong>: כל עמא יסקון –</strong> כל העם יעלו (לרגל)<strong>, אלא אמר:</strong> כל <strong>מאן דבעי מיסוק יסוק –</strong> כל מי שמבקש לעלות (לרגל) יעלה. הושע בן אלה התחיל במצוה, שביטל את המשמרות, ולא גמר את המצוה, שלא אמר: הכל יעלו לירושלים, אלא אמר: כל מי שרוצה לעלות לירושלים יעלה, שאילו אמר: הכל יעלו לירושלים, היו כל ישראל נשמעים לו ועולים, ועכשיו שלא אמר כך, לא עלו ישראל. נמצא שמפני שביטל הושע בן אלה את המשמרות, היה יכול ה' להעניש את ישראל על שלא עלו, ולכן נענש הושע בן אלה על כך, וזהו שאמר הכתוב: "עליו עלה"<strong>.</strong><br><br><small>במקבילה ב<strong>איכה רבה</strong> פתיחתא לג נאמר: רבי אבא בר כהנא (אמורא ארץ ישראלי בדור השלישי) ורבי אסי (אמורא ארץ ישראלי בדור השלישי) משום דעולא (אמורא ארץ ישראלי בדור השני-השלישי) בשם רבי (?) אמרי: שבו ביטל הושע בן אלה פרוזדאות שהושיב ירבעם בן נבט על הדרכים. רב כהנא שאל מן קדם רב, אמר ליה: אפשר דכל דא טיבותא עבד, וכתיב ביה: "עליו עלה שלמנאסר מלך אשור" וגו' (מלכים ב יז,ג)? - אלא על שהעביר קולר מצוארו ונתנו בצואר הרבים, לא אמר: כל עמא יסקון ויצלון (יעלו ויתפללו), אלא אמר: כל מאן דבעי למיסק יסק.<br><br>וב<strong>בבלי תענית</strong> ל,ב אמרו: עולא אמר: יום שביטל הושע בן אלה פרוסדאות שהושיב ירבעם בן נבט על הדרכים, שלא יעלו ישראל לרגל.<br>וב<strong>בבלי גיטין</strong> פח,א אמרו: אמרו ליה רב כהנא ורב אסי (אמורא בבלי בדור הראשון) לרב: כתיב ביה בהושע בן אלה: "ויעש הרע בעיני ה' רק לא כמלכי ישראל" (מלכים ב יז), וכתיב: "עליו עלה שלמנאסר" וגו'! (רש"י: מפני שלא הרשיע כשאר המלכים, באה הפורענות בימיו?! בתמיהה) - אמר להו: אותן פרוסדאות שהושיב ירבעם בן נבט על הדרכים, כדי שלא יעלו ישראל לרגל, בא הושע בן אלה וביטלן, ואף על פי כן לא עלו ישראל לרגל, אמר הקב"ה: אותן שנים שלא עלו ישראל לרגל ילכו בשבי (רש"י: הואיל ואין מוחה בידם והם לא עלו, יגלו וילכו בשבי).<br><br>וב<strong>סדר עולם רבה</strong> פרק כב נאמר: כיון שראה הושע בן אלה שגלו עגלי הזהב, עמד והעביר פרוסדאות שהושיב ירבעם בן נבט על הדרכים שלא לעלות ישראל לירושלים, שבכל מלכי ישראל הוא אומר: "וילך בדרך ירבעם ובחטאתו" (מלכים א טו,לד), ובהושע בן אלה הוא אומר: "רק לא כמלכי ישראל אשר היו לפניו" (מלכים ב יז,ב). אלא מפני מה נתחתם גזר דינם של ישראל לגלות בימיו? - מפני שהיו ישראל תולים (עד עתה בימי הושע בן אלה) את הקלקלה במלכיהם (שהיו מעכבים אותם מלעלות לרגל, אבל עתה בימי הושע בן אלה אין להם לתלות את הקלקלה במלך אלא בהם, לפיכך גלו).<br><br>וב<strong>אליהו זוטא</strong> פרשה ט נאמר: בימי הושע בן אלה מלך ישראל נלכדה הארץ וגלו עשרת השבטים בימיו. וכי מה נשתנה הושע בן אלה מכל מלכי ישראל שהיו לפניו, שנלכדה הארץ וגלו עשרת השבטים בימיו? - אלא משעמד ירבעם בן נבט ועד שבא הושע בן אלה היתה עבירה קשורה ביחיד (במלך), וקשה לפני אב הרחמים (הקב"ה) להגלות את הציבור בעוון יחיד, ומשבא הושע בן אלה עמד וביטל כל המשמרות כולם, והיה מכריז ואומר, כל מי שהוא רוצה לעלות לירושלים יעלה, ועליו הוא אומר: "ויעש הרע בעיני ה' רק לא כמלכי ישראל אשר היו לפניו", "עליו עלה שלמנאסר מלך אשור" וגו' (מלכים ב יז,ב-ג), ששמט קולר מצוארו ותלאו בצואר הרבים, מכאן אמרו: כל העושה (המתחיל ב)מצוה ואינו גומרה (שלא אמר: הכל יעלו לירושלים, אלא אמר: כל מי שרוצה לעלות לירושלים יעלה), הרי זה מתחייב בנפשו, וקובר אשתו ושני בניו.<br><br>בדברי הימים ב פרק ל מסופר, שחזקיהו מלך יהודה, שמלך בימי הושע בן אלה מלך ישראל, הזמין את כל שבטי ישראל לעלות לירושלים לעשות את הפסח, אך רובם לא רצו לעלות.<br><br>בענין המתחיל במצוה ואינו גומרה ראה בבלי סוטה יג,ב; בראשית רבה פה,ג; דברים רבה ח,ד; ומדרש תנחומא פרשת 'עקב' סימן ו.<br>כל המתחיל במצוה ואינו גומרה - נענש, משום שאין המצוה חשובה בעיניו, שהרי הפסיק בעשייתה ולא גמרה.<br><br>חמישה עשר באב קשור לביטול המשמרות שהושיב ירבעם גם משום שיום זה הוא זמן קורבן העצים של בני גונבי עלי ובני קוצעי קציעות, שהערימו על המשמרות שהושיב ירבעם ועלו לירושלים (לעיל הלכה ז).</small><br>• • •<br>ומשיבים עוד (טעם שלישי): <strong>רבי שמואל בר רב יצחק</strong> (אמורא בדור השלישי) אמר<strong>, ואמרין לה</strong> (ויש אומרים את המימרה) <strong>בשם רבי שמואל בר נחמן</strong> (אמורא ארץ ישראלי בדור השני-השלישי)<strong>: שבו</strong> (בחמישה עשר באב) <strong>הותרו שבטים לבוא</strong> (להינשא) <strong>זה בזה –</strong> כשנכנסו ישראל לארץ וחילקו אותה, נצטוו שני דברים: בת יורשת נחלה (שמת אביה בלא בנים והיא יורשת את אביה) משבט אחד נאסרה להינשא לבן שבט אחר, כדי שלא תעבור נחלה משבט אחד לשבט אחר, שבעלה או בנה יורשים אותה במותה; ואם בת משבט אחד נישאה לבן שבט אחר, ולאחר מכן באה אליה נחלה מאביה, נאסר להעביר את הנחלה משבט אחד לשבט אחר, ולא יירשו את הבת בעלה או בניה, אלא יירשו אותה קרוביה (ראה רמב"ן במדבר לו,ז). אך האיסורים האלה היו לשעה ולא לדורות, ובחמישה עשר באב התירו לבת יורשת נחלה משבט אחד להינשא לבן שבט אחר, ואם בת משבט אחד נישאה לבן שבט אחר ובאה אליה נחלה, הותר להעביר את הנחלה משבט אחד לשבט אחר, ולכן יום זה, שבו היתה לישראל שמחה גדולה, שהותרו השבטים להינשא זה לזה, הוא יום טוב<strong>, דכתיב –</strong> שכתוב (בענין נישואי בת יורשת נחלה)<strong>: "ולא תסוב נחלה מבני ישראל ממטה למטה אחר כי איש בנחלת אבותיו ידבקו בני ישראל"</strong> (פסוק זה הוא צירוף שני פסוקים דומים בבמדבר לו,ז;ט) <strong>–</strong> פסוק זה אוסר להעביר נחלה משבט אחד לשבט אחר, אם בת משבט אחד נישאה לבן שבט אחר ובאה אליה נחלה, ומכאן שנאסרו השבטים להינשא זה לזה<strong>, וכתיב –</strong> וכתוב (באותו ענין)<strong>: "וכל בת יורשת נחלה ממטות בני ישראל" וגו'</strong> (במדבר לו,ח)<strong>.</strong> ויש לשאול (על הפסוק הזה): <strong>וכי איפשר</strong> (אפשר) <strong>לבת לירש שני מטות? –</strong> שהרי כתוב: 'יורשת נחלה ממטות', ומשמע: משני מטות<strong>,</strong> - ויש להשיב: <strong>תיפתר –</strong> תתפרש (פסוק זה יוסבר)<strong>, שהיה אביה משבט אחד ואמה</strong> (שהיא בת יורשת נחלה, שמת אביה בלא בנים וירשה את אביה) <strong>משבט אחד</strong> (אחר) <strong>–</strong> ולא היו לאב ולאם בנים אלא בת זו, ומתו האב והאם וירשה הבת אותם, שגם היא בת יורשת נחלה, נמצאת יורשת שני מטות (נחלה משבט אביה ונחלה משבט אימה), ומכאן שהותרו השבטים להינשא זה לזה, שכן פירשת את הפסוק הזה, שהיה אביה משבט אחד ואימה משבט אחר, וירשה הבת שני מטות, שעברה הנחלה משבט אימה לשבט אביה. הרי שהפסוקים הללו סותרים זה את זה (כמובא להלן, ששניהם בדיבור אחד נאמרו). אלא יש לומר, שהפסוק שאסר ('ולא תיסוב') נאמר לשעה, והפסוק שהתיר ('וכל בת יורשת נחלה') נאמר לדורות (למעשה בא הפסוק 'וכל בת יורשת נחלה' לאסור על השבטים להינשא זה לזה, אלא שמצאו בו סמך להתיר על פי מה שפירשו בו בדרך הדרש)<strong>.</strong><br><br><small>במקבילה ב<strong>איכה רבה</strong> פתיחתא לג נאמר: רבי שמואל בר נחמני, ואמרי לה משמיה דרבי שמואל בר יצחק: יום שהותרו שבטים לבוא זה בזה, שנאמר: "וכל בת יורשת נחלה ממטות בני ישראל" וגו' (במדבר לו,ח), וכתיב: "ולא תיסוב נחלה ממטה למטה אחר" וגו' (במדבר לו,ט), וכי אפשר לבת שתירש שני מטות? אלא אמור מעתה, אביה משבט אחד ואימה משבט אחר.<br><br>וב<strong>בבלי תענית</strong> ל,ב אמרו: אמר רב יהודה אמר שמואל: יום שהותרו שבטים לבוא זה בזה (רש"י: דרחמנא אמר: "וכל בת יורשת נחלה" וגו' (במדבר לו,ח), וכתיב: "ולא תיסוב נחלה ממטה למטה אחר כי איש בנחלתו ידבקו מטות בני ישראל" (במדבר לו,ט), ועמדו והתירו דבר זה בחמישה עשר באב). מאי דרוש? - "זה הדבר (רש"י: "זה" מיעוט הוא) אשר ציוה ה' לבנות צלפחד" וגו' (במדבר לו) - דבר זה (רש"י: של הסבת נחלה) לא יהא נוהג אלא בדור זה (רש"י: של בנות צלפחד).<br><br><strong>"ולא תיסוב נחלה", "וכל בת יורשת נחלה"</strong><br>ב<strong>ירושלמי נדרים</strong> ג,ב ו<strong>שבועות</strong> ג,י אמרו: "מחלליה מות יומת", "וביום השבת שני כבשים" - שניהם בדיבור אחד נאמרו. "ערות אשת אחיך לא תגלה", "יבמה יבוא עליה" - שניהם בדיבור אחד נאמרו. "ולא תיסוב נחלה", "וכל בת יורשת נחלה" - שניהם בדיבור אחד נאמרו. "לא תלבש שעטנז", "גדילים תעשה לך" - שניהם בדיבור אחד נאמרו.<br><br><strong>רד"ק</strong> (שופטים יא,א) מביא תרגום שאומר: זה הוא חוק, היה בישראל מלפנים, שלא תיסוב נחלה משבט לשבט, ולכן לא היה יכול איש לקחת אישה שלא משבטו, וכאשר היתה אישה שאהבה איש שלא משבטה, היתה יוצאת מבית אביה בלא נחלה, והיו אנשים קוראים לה זונה שאוהבת איש שלא משבטה. ו<strong>רלב"ג</strong> (שם) מבאר: לפי שלא נישאת לאחד מבני שבטה, קראה זונה, להיותה נוטה ממה שראוי להינשא לאחד ממשפחתה כדי שלא תיסוב נחלה ממטה למטה.<br>וכן <strong>רבנו בחיי</strong> (במדבר לו,ח) אומר: היה המנהג בישראל בבת יורשת נחלה, כשתעבור על זה ותרצה להינשא לשבט אחר, שהיו קורים אותה זונה, והיתה מפסדת נחלת בית אביה, וזהו שכתוב: "ויפתח הגלעדי היה גיבור חיל והוא בן אישה זונה" (שופטים יא), כי אימו של יפתח היתה בת יורשת נחלה ונישאת לשבט אחר, כי אין הכוונה זונה ממש, וכן תרגם יונתן.<br><br><strong>תיפתר</strong><br>"תיפתר", שנאמר כרגיל ביחס לשמועה (משנה, ברייתא או מימרה) שהיא לשון נקבה, אמור כאן ביחס לכתוב שהוא לשון זכר, אלא שהושגר המונח לכאן (אשגרת מינוח).</small><br>• • •<br>ומשיבים עוד (טעם רביעי): <strong>ורבנן אמרי –</strong> וחכמים אומרים<strong>: שבו</strong> (בחמישה עשר באב) <strong>הותר שבטו של בנימ</strong>י<strong>ן לבוא בקהל</strong> (לשאת נשים מישראל)<strong>, דכתיב –</strong> שכתוב (בפרשת פילגש בגבעה)<strong>: "</strong>ויאמרו זקני העדה: מה נעשה לנותרים לנשים כי נשמדה מבנימין אשה. ואנחנו לא נוכל לתת להם נשים מבנותינו כי נשבעו בני ישראל לאמר <strong>ארור נותן אשה לבנימ</strong>י<strong>ן" –</strong> בתחילה נשבעו בני ישראל שלא ייתנו את בנותיהם לנשים לבני בנימין, ובסוף, לאחר המלחמה של בני ישראל בבני בנימין, שלא היו נשים מבנימין, התירו זקני ישראל לנותרים מבני בנימין לשאת נשים מבני ישראל, כדי שלא יימחה שבט בנימין מישראל. ומכיון שבחמישה עשר באב הותר שבט בנימין לבוא בקהל (לשאת נשים משאר השבטים), והיתה בו לישראל שמחה גדולה, לכן יום זה הוא יום טוב<strong>. מקרא קראו וקירבוהו, מקרא קראו וריחקוהו –</strong> קראו בתורה פסוק אחד וקירבו את שבט בנימין, וקראו בתורה פסוק אחר וריחקו את שבט בנימין. בסוף, כשהותר שבט בנימין לבוא בקהל, סמכו ישראל על פסוק אחד לקרב את שבט בנימין, שיימנה כשבט בפני עצמו, ובתחילה, כשנאסר שבט בנימין מלבוא בקהל, סמכו ישראל על פסוק אחר לרחק את שבט בנימין, שלא יימנה כשבט בפני עצמו<strong>. מקרא קראו וקירבוהו - "אפרים ומנשה כראובן ושמעון יהיו לי". מקרא קראו וריחקוהו - "גוי וקהל גוים יהיה ממך ומלכים מחלציך יצאו", ואדיין</strong> (ועדיין) <strong>לא נולד בנימן –</strong> הגרסה הנכונה כמו במקבילה באיכה רבה: <strong>מקרא קראו וקירבוהו - "גוי וקהל גויים יהיה ממך"</strong> (בראשית לה,יא)<strong>, ואדיין לא נולד בנימין. מקרא קראו וריחקוהו - "אפרים ומנשה כראובן ושמעון יהיו לי"</strong> (בראשית מח,ה) <strong>–</strong> לפני מותו אמר יעקב ליוסף: "אפרים ומנשה כראובן ושמעון יהיו לי", שבני יוסף, אפרים ומנשה, יהיו שני שבטים במנין השבטים, במקום שבט אחד (במקום יוסף), ומכיון שמספר שבטי ישראל הוא שנים עשר, ולא יותר, אין למנות את בנימין במנין השבטים, ועל מקרא זה סמכו, כשריחקו את בנימין בתחילה. ה' אמר ליעקב בבואו מפדן ארם: "גוי וקהל גויים יהיה ממך", שמי שעתיד לצאת ממנו יהיה שבט (שבט קרוי 'קהל'), ומכיון שבאותה שעה כבר נולדו כל שאר השבטים ועדיין לא נולד בנימין, הרי שזה מכוון לבנימין, ומכאן שבנימין נמנה במנין השבטים, ועל מקרא זה סמכו, כשקירבו את בנימין בסוף<strong>.</strong><br><br><small>במקבילה ב<strong>איכה רבה</strong> פתיחתא לג נאמר: רבנן אמרי: יום שהותר שבט בנימין לבוא בקהל, דכתיב: "ארור נותן אשה לבנימין" (שופטים כא,יח). אמר רבי יוחנן: מקרא קראו וקירבוהו, מקרא קראו וריחקוהו. מקרא קראו וקירבוהו - "גוי וקהל גויים יהיה ממך" (בראשית לה,יא). מקרא קראו וריחקוהו - "אפרים ומנשה כראובן ושמעון יהיו לי" (בראשית מח,ה), שאינם נחשבים עם אחיהם.<br><br>וב<strong>בבלי תענית</strong> ל,ב אמרו: רבה בר בר חנה אמר רבי יוחנן: יום שהותר שבט בנימין לבוא בקהל (רש"י: לישא נשים, לפי שנשבעו ישראל שלא ליתן בנותיהם לשבט בנימין משום פילגש בגבעה), שנאמר: "ואיש ישראל נשבע במצפה לאמור איש ממנו לא ייתן בתו לבנימין לאישה" (שופטים כא). מאי דרוש? - "ממנו", ולא מבנינו (רש"י: "ממנו" מיעוט הוא, שלא נשבעו שלא ליתן להם איש בתו אלא מהם, אבל מבניהם לא נשבעו).<br><br><strong>מקרא קראו וקירבוהו, מקרא קראו וריחקוהו</strong><br>ב<strong>בראשית רבה</strong> פב,ד נאמר: מה ראו לקרב ולרחק בפילגש בגבעה? - אלא מקרא קראו וקירבו, מקרא קראו וריחקו. מקרא קראו וקירבו - "גוי וקהל גויים יהיה ממך" (בראשית לה,יא), מקרא קראו וריחקו - "אפרים ומנשה כראובן ושמעון יהיו לי" (בראשית מח,ה).<br><br>וב<strong>מדרש תנחומא</strong> (בובר) פרשת 'וישלח' סימן כט נאמר: "ומלכים מחלציך יצאו" (בראשית לה,יא), אמרו חכמים, מכאן דרש אבנר והמליך את איש בושת בן שאול, שבנימין עתיד להעמיד שני מלכים, שאמר לו: "ומלכים מחלציך יצאו", ועד עכשיו לא עמד אלא שאול, לפיכך המליך את איש בושת בן שאול. אמר רבי שמואל בר נחמן: מכאן קירבו אותו (את בנימין בימי פילגש בגבעה), בשעה שחלקו עליו ואמרו: "איש ממנו לא ייתן בתו לבנימין לאישה" (שופטים כא,א), שנידו אותו, ואחר כך חזרו וקיבלו אותו, אמרו, אלמלא היה עולה מן השבטים, לא היה הקב"ה אומר ליעקב אבינו, כשבא מחוצה לארץ: "ומלכים מחלציך יצאו", הרי מכאן קירבו אותו.<br><br><strong>"גוי וקהל גויים יהיה ממך"</strong><br>ב<strong>בבלי הוריות</strong> ה,ב אמרו: שבט אחד דאיקרי קהל מנא להו? ...אמר רב אחא בר יעקב, דכתיב: "ויאמר אלי הנני מפרך והרביתיך ונתתיך לקהל עמים" וגו' (בראשית מח) (רש"י: והיכא אמר ליה הכי? - דכתיב: "ויירא אלוהים אל יעקב עוד בבואו מפדן ארם" וגו', וכתיב: "ויאמר לו אלוהים אני אל שדי פרה ורבה גוי וקהל גויים יהיה ממך" וגו'), מאן אתיליד ליה ההיא שעתא? (רש"י: כלומר, מאן הוה עתיד למילד ההיא שעתא?) בנימין, שמע מינה דהכי קאמר ליה רחמנא: השתא מתיליד לך קהל אחרינא (רש"י: אלמא שבט בנימין לבדו איקרי קהל).<br><br>וב<strong>ירושלמי פסחים</strong> ז,ו ו<strong>הוריות</strong> א,ו אמרו: רבי אבון בשם רבי בנימין בר לוי (אמורא ארץ ישראלי בדור הרביעי): קרייא מסייע למאן דאמר כל שבט ושבט קרוי קהל - "גוי וקהל גוים יהיה ממך", ואדיין לא נולד בנימין.<br><br>רבי בנימין בר לוי אמר כמה מימרות על שבט בנימין. הרי שמימרותיו יאות לשמו.<br><br>כשקראו מקרא וריחקוהו - "אפרים ומנשה כראובן ושמעון יהיו לי", אמרו, שהמקרא: "גוי וקהל גויים יהיה ממך", שמי שעתידים לצאת מיעקב יהיו שבטים (שבט קרוי 'קהל'), אינו מכוון לבנימין, שאף על פי שעדיין הוא במעי אימו ולא נולד, מכל מקום כבר יצא מחלציו של יעקב, אלא מכוון לאפרים ולמנשה, שעדיין לא נולדו ליוסף, בנו של יעקב, שהם יימנו במנין השבטים. גם המשכו של המקרא: "ומלכים מחלציך יצאו", שממי שעתידים לצאת מיעקב יהיו מלכים, מכוון לאפרים ולמנשה, שעדיין לא נולדו ליוסף, שיצאו מהם מלכים, כגון ירבעם מאפרים ויהוא ממנשה.<br><br>וכשקראו מקרא וקירבוהו - "גוי וקהל גויים יהיה ממך", אמרו, שגם המשכו של המקרא: "ומלכים מחלציך יצאו" מכוון לבנימין, שעדיין לא נולד, שיצאו ממנו מלכים, שאול ואיש בושת (בן שאול, שהמליכו אבנר בן נר. ראה בראשית רבה פב,ד).<br>ואילו המקרא: "אפרים ומנשה כראובן ושמעון יהיו לי" (בראשית מח,ה) נאמר לענין נחלה בלבד, שלנחלה הושוו אפרים ומנשה לשאר השבטים, שיהיו נוטלים בנחלת הארץ כשני שבטים, והם נמנים כשני שבטים במנין שנים עשר השבטים, שנאמר: "על שם אחיהם ייקראו בנחלתם" (בראשית מח,ו), אבל לדברים אחרים לא הושוו אפרים ומנשה לשאר השבטים, ואין הם נמנים כשני שבטים במנין שנים עשר השבטים (בבלי הוריות ו,ב). כשלוי נמנה עימהם, אין אפרים ומנשה נמנים עימהם, וכשאין לוי נמנה עימהם (שאינו נוטל בנחלת הארץ), אפרים ומנשה נמנים עימהם, כי מנין שבטי ישראל שנים עשר, לא פחות ולא יותר.</small><br>• • •<br>ומשיבים עוד (טעם חמישי): <strong>רבי אבון</strong> (רבין, אמורא בדור השלישי-הרביעי) <strong>אמר: שבו</strong> (בחמישה עשר באב) <strong>בטל החפר</strong> – פסקה חפירת הקברות, כמסופר בסמוך, שכן נגזרה גזרה על יוצאי מצרים למות במדבר מחמת חטא המרגלים. ולכן יום זה, שבו היתה לישראל שמחה גדולה, הוא יום טוב<strong>.</strong>
<strong>ואמר רבי לוי</strong> (אמורא ארץ ישראלי בדור השלישי)<strong>: בכל ערב תשעה באב</strong> (כל אותן השנים שהיו ישראל במדבר) <strong>היה משה מוציא כָּרוֹז</strong> (שליח שמכריז בפני הציבור בקול) <strong>בכל המחנה ואומר: צאו</strong> (אל מחוץ למחנה) <strong>לחפר</strong> (לחפור לכם קברים)<strong>, צאו לחפר. והיו יוצאין וחופרין להן קברות וישינים</strong> – היה כל אחד יוצא וחופר לעצמו קבר, שמא ימות קודם שיחפור, והיה שוכב בקברו בליל תשעה באב<strong>, ובשחר</strong> (למחר) <strong>היו עומדין</strong> – כל מי שהיה חי היה קם ויוצא מקברו, <strong>ומוצאין עצמן חסירים חמשה עשר אלף ופרוטרוט</strong> (ועוד מספר מועט) – בכל תשעה באב בכל שנה ושנה משלושים ותשע השנים, שמן השנה השנייה לצאת בני ישראל ממצרים (השנה שחטאו בחטא המרגלים) ועד השנה הארבעים (השנה האחרונה שהיו במדבר), מתו חלק אחד משלושים ותשעה של שש מאות אלף אנשים שיצאו ממצרים. נמצא שמתו בכל שנה יותר מחמישה עשר אלף אנשים<strong>. ובשנה האחרונה</strong> (בשנת הארבעים) <strong>עשו כן</strong> (חפרו להם קברים וישנו בהם)<strong>, ועמדו</strong> (בשחר) <strong>ומצאו עצמן שלימים</strong> (כולם חיים, שלא מתו)<strong>. אמרו: דילמא דטעינן בחושבנא</strong> – שמא טעינו בחשבון (קביעת ראש חודש, ועדיין לא הגיע תשעה באב)<strong>. וכן בעשרה ובאחד עשר ובשנים עשר ובשלשה עשר ובארבעה עשר ובחמשה עשר</strong> – שחזרו בליל עשירי באב ושכבו כל אחד בקברו, ולמחר עמדו כולם, וחזרו עוד בליל אחד עשר, וכן בשנים עשר, וכן בשלושה עשר, וכן בארבעה עשר, וכן בחמישה עשר באב (במקבילה לא גרסו: ובחמישה עשר)<strong>. כיון דאשלם זיהרא</strong> – כיון שהתמלא הירח (בחמישה עשר באב, ולא מת אחד מהם, ידעו שלא טעו בחשבון החודש)<strong>, אמרו: דומה</strong> (כמדומה) <strong>שביטל הקב"ה אותה הגזירה</strong> ה<strong>קשה</strong> (של מיתה במדבר) <strong>מעלינו</strong> – שויתר להם ה', ולא מתו אותם חמישה עשר אלף ופרוטרוט שהיו אמורים למות בשנה האחרונה<strong>. ועמדו</strong> (אותו הדור) <strong>ועשו</strong> אותו (את יום תשעה באב) <strong>יום טוב</strong> – שיום תשעה באב היה להם יום אבל בכל שנה, מאותו תשעה באב הראשון שבו יצאה הגזרה ועד לשנה האחרונה, לפי שכל מי שהיו עתידים למות באותה שנה, כולם מתו ביום אחד בתשעה באב. וכשבטלה הגזרה מעליהם, חזרו מלעשות את תשעה באב יום אבל, ועשו אותו יום טוב (ראה במקבילה להלן). וגם יום חמישה עשר באב הוא יום טוב, לפי שבאותו יום נודע להם שבטלה הגזרה מעליהם, והיתה להם בו שמחה (ואולי תשעה באב וחמישה עשר באב אינם שני מועדים שונים אלא מועד אחד בן שבעה ימים המתחיל בתשעה באב ונגמר בחמישה עשר באב)<strong>.</strong><br><br><small>במקבילה ב<strong>איכה רבה</strong> פתיחתא לג נאמר: רבי זעירא פתח: "ויהי לאבל כינורי ועוגבי לקול בוכים" (איוב ל,לא). תמן תנינן: אמר רבן שמעון בן גמליאל: לא היו ימים טובים לישראל כחמישה עשר באב וכיום הכיפורים... בשלמא יום הכיפורים... אלא חמישה עשר באב מאי היא? ... רבי אבין ורבי יוחנן אמרי: יום שבטל החפר מן מתי מדבר. אמר רבי לוי: כל ערב תשעה באב היה משה מוציא כרוז בכל המחנה ואומר: צאו לחפור. והיו יוצאים וחופרים קברות וישנים בהם. לשחרית היה מוציא כרוז ואומר: קומו והפרישו המתים מן החיים. והיו עומדים ומוצאים עצמם חסרים חמישה עשר אלף ופרוטרוט משש מאות אלף. ובשנת הארבעים האחרונה עשו כן, ומצאו עצמם שלמים. אמרו: דומה שטעינו בחשבון. וכן בעשור ובאחד עשר ובשנים עשר ובשלושה עשר ובארבעה עשר. כיון דאיתמלא סיהרא, אמרו: דומה שהקב"ה ביטל אותה גזירה מעלינו. וחזרו ועשאוהו (את תשעה באב) יום טוב. וגרמו עוונותיהם ונעשה (תשעה באב) אבל בעולם הזה בחורבן הבית פעמיים, הדא הוא דכתיב: "ויהי לאבל כינורי ועוגבי לקול בוכים" (איוב ל,לא); "ויבכו העם בלילה ההוא" (במדבר יד,א). וכיון שחטאו גלו, וכיון שגלו התחיל ירמיהו מקונן עליהם: "איכה ישבה בדד".<br><br>הפתיחתא באיכה רבה והסוגיה בירושלמי כאן מקבילים זה לזה בסדר ובתוכן. בתחילת הפתיחתא מופיע פסוק פותח, ובסופה באה חתימה, כדרכה של פתיחתא. בסוגיה בירושלמי כאן לא הובאו הפסוק הפותח והחתימה, שאינם מענינה של הסוגיה המוסבת על המשנה. בפתיחתא הוכנסו קטעים, שהועתקו מהסוגיה בבבלי, שאינם בסוגיה בירושלמי כאן. קטעים אלה נוספו על ידי מעתיקים, ואינם מעיקר המדרש המקורי. נראה שהפתיחתא היתה דרשה שנאמרה כפתיחה לקריאת מגילת 'איכה' בבית הכנסת.<br><br>וב<strong>בבלי תענית</strong> ל,ב אמרו: רב דימי בר יוסף אמר רב נחמן: יום שכלו בו מתי מדבר. דאמר מר: עד שלא כלו מתי מדבר, לא היה דיבור עם משה (רש"י: בייחוד ובחיבה), שנאמר: "ויהי כאשר תמו כל אנשי המלחמה למות" וגו' (דברים ב,טז), וכתיב: "וידבר ה' אלי לאמור" (דברים ב,יז), אלי היה בדיבור (רש"י: אלי נתייחד הדיבור. לפיכך יום טוב הוא).<br><br>הנימוק של הבבלי ('יום שכלו בו מתי מדבר') והנימוק של הירושלמי ('שבו בטל החפר') זהים, ורק הסגנון מפריד ביניהם. מימרת רבי לוי בירושלמי, המובאת מיד אחרי דברי רבי אבון, מסבירה את הרקע של 'בטל החפר', ולפיה, סיבת קביעת חמישה עשר באב כחג היתה, שבאותו יום נודע להם שבטלה גזרת מיתת יוצאי מצרים במדבר. בבבלי, שלא כמו בירושלמי, לא הוסבר הרקע לקביעת יום טוב, אבל הוסיפו את הקטע "אמר מר", ולפי הוספה זו, סיבת קביעת חמישה עשר באב כחג היתה חזרת הדיבור אל משה.<br><br>וב<strong>מדרש שמואל</strong> פרשה לב נאמר: ערב תשעה באב, כל אותן השנים שהיו ישראל במדבר, היה כרוז יוצא מלפני משה ומכריז: הכל לחפור. והלך כל אחד ואחד וחפר קבר לעצמו והיה לן בו. למחר היה הכרוז יוצא ומכריז: ייבדלו החיים מן המתים, ועמדו כולם. כיון שראו שעמדו כולם, נתיראו ואמרו: שמא טעינו בחשבון החודש. חזרו בליל עשירי ולנו כל אחד ואחד בקברו, למחר עמדו כולם. עוד חזרו בליל אחד עשר, וכן בשנים עשר, וכן בשלושה עשר, וכן בארבעה עשר, וכן בחמישה עשר באב. וכיון שראו שאין אחד מהם מת, ידעו שבטלה הגזרה ועשאוהו יום טוב.<br><br><strong>חמישה עשר אלף ופרוטרוט</strong><br>ב<strong>מדרש תהילים</strong> כג,ג נאמר: כל אותן ארבעים שנה שהיו ישראל במדבר, היה מלאך המות מכתת בהם חמישה עשר אלף ופרוטרוט, וכמה הוא פרוטרוט? - תפ"ט (קשה לעמוד על החשבון. ואולי צריך לומר: שפ"ד, או: שפ"ה).<br><br>מספר יוצאי מצרים היה 600,000. בכל שנה מתו 1/39 מ- 600,000, שהם 15,384 או 15,385. הרי שהפרוטרוט הוא 384 או 385.<br><br><strong>יום שניתנו הרוגי ביתר לקבורה</strong><br>ב<strong>בבלי תענית</strong> לא,א אמרו עוד טעם לחמישה עשר באב: רב מתנה אמר: יום שניתנו הרוגי ביתר לקבורה. דאמר רב מתנה: אותו היום שניתנו הרוגי ביתר לקבורה תיקנו ביבנה הטוב והמטיב, הטוב - שלא הסריחו, והמטיב - שניתנו לקבורה.<br><br>הירושלמי לא הזכיר טעם זה, משום שחמישה עשר באב ויום הכיפורים היו ימים טובים בזמן שבית המקדש היה קיים בלבד, וכשחרב הבית בטלו ימים טובים אלה. אבל לפי הבבלי, יש לעשות אף בזמן הזה קצת שמחה בחמישה עשר באב, משום שבו ניתנו הרוגי ביתר לקבורה.<br><br><strong>חמישה עשר באב ויום הכיפורים</strong><br>ה<strong>תרגום</strong> (איכה א,ד) אומר: "בתולותיה נוגות" – בתולותיה אבלות, על שפסקו לצאת בחמישה עשר באב וביום הכיפורים, שהוא בעשרה בתשרי, לחול במחולות.<br><br>בשבעה עשר בתמוז נשתברו הלוחות, מחמת חטא העגל, וביום הכיפורים, שהוא בעשרה בתשרי, מחל ה' לישראל את חטא העגל וניתנו הלוחות האחרונים. הרי שיום הכיפורים הוא תיקונו של שבעה עשר בתמוז. כמו כן, בתשעה באב נגזר על אבותינו שלא ייכנסו לארץ, מחמת חטא המרגלים, ובחמישה עשר באב ביטל ה' מעל ישראל את הגזרה. הרי שחמישה עשר באב הוא תיקונו של תשעה באב. כיון שנזכרו בפרק זה שבעה עשר בתמוז ותשעה באב, שהם ימי פורענויות, הפרק מסיים בחמישה עשר באב וביום הכיפורים, שהיו ימים טובים.<br>כיון ששני הימים הללו הם ימי כפרה ומחילה, לכן הם ימי שמחה, ויוצאים בהם בבגדי לבן, שהלובן סמל לטהרה מטומאה ומחטא.<br><br>בתשעה באב נלכדה ביתר, ובחמישה עשר באב, לפי הבבלי, ניתנו הרוגי ביתר לקבורה. הרי שחמישה עשר באב הוא תיקונו של תשעה באב גם לדבר זה.<br><br>חמישה דברים אירעו את אבותינו בשבעה עשר בתמוז וחמישה דברים בתשעה באב. וכמו כן, חמישה דברים (לפי הירושלמי) אירעו את אבותינו בחמישה עשר באב.<br><br><strong>בנות ירושלים יוצאות וחולות בכרמים</strong><br>בחטא העגל חטאו האנשים ולא הנשים, ובני ישראל (ולא בנות ישראל) יצאו במחולות. לכן ביום הכיפורים, שהוא תיקונו של חטא העגל, היו בנות ישראל (ולא בני ישראל) יוצאות במחולות.<br><br>ביום הכיפורים במנחה קוראים בתורה בפרשת העריות. ייתכן שהטעם לקריאה זו הוא שבנות ישראל יצאו ביום הכיפורים במחולות.<br><br><strong>רבנו בחיי</strong> (שמות לב,יט) אומר: "וירא את העגל ומחולות" - החכמים עשו במדרשם (לא מצאתי מדרש זה) מחולות מלשון מחילה (סליחה), וביאור הענין, כי מכל מיני זמר שהיו בידם לא נזדמן לו למשה שיראה מהם כי אם מחולות, והוא אות וסימן למחילה, שהיה עתיד הקב"ה למחול להם אותו עוון, וכמו שאמרו רבותינו: סימנא מילתא היא.<br>לפי זה, יצאו בנות ישראל בחמישה עשר באב וביום הכיפורים במחולות כסימן למחילה בימים הללו.<br><br>ב<strong>שופטים</strong> כא,יט-כא נאמר: "ויאמרו הנה חג ה' בשילו מימים ימימה... ויצוו את בני בנימין לאמור, לכו וארבתם בכרמים. וראיתם והנה אם יצאו בנות שילו לחול במחולות, ויצאתם מן הכרמים וחטפתם לכם איש אשתו מבנות שילו, והלכתם ארץ בנימין".<br><br>כשהותר שבטו של בנימין לבוא בקהל, נצטוו בני בנימין לבחור להם נשים מבנות שילו שיצאו במחולות בכרמים ביום חג ה'. חג זה היה בחמישה עשר באב, שבו הותר שבטו של בנימין לבוא בקהל. שילו היתה מקומו של המשכן באותם ימים. מכאן סמך ליום טוב שהיה בחמישה עשר באב, שבו היו בנות ירושלים, מקומו של המקדש, יוצאות במחולות בכרמים.<br><br>יום זה היה חג "מימים ימימה" (בכל שנה ושנה), משום שכבר עשו יום זה יום טוב כשבטלה גזרת המיתה במדבר. המחולות ביום זה, שהיו לצורך נישואין, נוסדו כשהותרו השבטים לבוא זה בזה. שבט בנימין הותר לבוא בקהל לאחר שכבר הותרו השבטים לבוא זה בזה.<br><br>המחולות היו לצורך נישואין. שניים מהטעמים ליום טוב בחמישה עשר באב, 'הותרו השבטים לבוא זה בזה' ו'הותר שבט בנימין לבוא בקהל', קשורים לנישואין.<br>המחולות היו בירושלים, ששם עלו ישראל לרגל. אחד מהטעמים ליום טוב בחמישה עשר באב, 'בטלו המשמרות שלא יעלו ישראל לרגל', קשור לירושלים.</small><br>• • •
(ג)  במשנה שנינו: <strong>כל הכלים טעונין טבילה. ובנות ישראל</strong> (זו הגרסה במשנה לפי הירושלמי) <strong>יוצאות וחולות בכרמים.</strong>
ואומרים: <strong>רבי ינאי בירבי ישמעאל</strong> (אמורא ארץ ישראלי בדור השלישי) <strong>אמר: ואפילו נתונים בתיבה</strong> – אפילו הבגדים מונחים בארגז (בארון), צריך המשאיל לטבול אותם. וזהו שנקטה המשנה: 'כל הכלים' - לרבות הנתונים בתיבה<strong>.</strong><br>
ותמהים: <strong>נתונים בתיבה, ואת אמר הכן?!</strong> – ואתה אומר כך (שטעונים טבילה)?! והרי אם הבגדים נתונים בתיבה, הוא נמנע מלהשאיל אותם, משום שהניחם שם כדי להצניע ולשמור אותם, ומדוע אתה אומר, שצריך המשאיל לטבול אותם?
ומשיבים: <strong>מתוך שאת</strong> (ב"שרידי הירושלמי": שהוא) <strong>עושה כן,</strong> אף <strong>הוא משאילן</strong> – מפני שהמשאיל עושה כך (טובל אפילו את הבגדים הנתונים בתיבה), הלא הוא משאילם, שכיון שהוא מוציא אותם מן התיבה כדי לטבול אותם (שמא טמאים הם, שלבשם המשאיל כשהיה טמא, ונתנם בתיבה ולא הטבילם), שוב אין הוא נמנע מלהשאיל אותם, ולכן אמרו, שכל הבגדים טעונים טבילה, כדי שישאילו אף את הבגדים הנתונים בתיבה<strong>.</strong><br><br><small>גם ב<strong>בבלי תענית</strong> לא,א אמרו: וכל הכלים טעונים טבילה. אמר רבי זריקא אמר רבי אלעזר: אפילו מקופלים ומונחים בקופסא (בארגז).</small><br>• • •
(ד)  במשנה שנינו: יוצאים בכלי לבן שאולים. ובנות ישראל יוצאות וחולות בכרמים. <strong>ומה היו אומרות? - שא נא עיניך</strong> (הבט)<strong>, בחור, וראה, מה את בורר</strong> (אתה בוחר) <strong>לך. אל תתן עיניך</strong> (תסתכל) <strong>בנואי</strong> (בנוי)<strong>, תן עיניך במשפחה, כול'.</strong>
ואומרים: <strong>היתה בתו של מלך שואלת</strong> (בגדי לבן) <strong>מבתו של כהן גדול.</strong> ו<strong>בתו של כהן גדול שואלת</strong> (בגדי לבן) <strong>מבתו של מלך. הכאורות</strong> (המכוערות, רעות המראה) <strong>היו אומרות</strong> (לבחור)<strong>: אל תתן עיניך בנואי</strong> (בנוי) – ביופי של האישה, כדי שלא יימנע מלבחור לו אחת מהן מפני הכיעור שלה<strong>. והנאות</strong> (היפות) <strong>היו אומרות</strong> (לבחור)<strong>: תן עיניך במשפחה</strong> – בייחוס של המשפחה שלה (שהמשפחה מיוחסת, שאין בה פסול), כדי שיבחר לו אחת מהן מפני הייחוס שלה ולא מפני היופי שלה. הרי שלא היו כולן אומרות: "אל תיתן עיניך בנוי, תן עיניך במשפחה", כפי שמשתמע מהמשנה, אלא יש מהן אומרות: "אל תיתן עיניך בנוי", ויש מהן אומרות: "תן עיניך במשפחה" (אבל הגרסה ב"שרידי הירושלמי": הנאות היו אומרות: תן עיניך בנוי)<strong>.</strong><br><br><small>ב<strong>בבלי תענית</strong> לא,א אמרו: שבהם בני ירושלים וכו'. תנו רבנן: בת מלך (רש"י: אף על פי שהיה לה, שואלת מבת כהן גדול, שלא לבייש את השואלת מתוך שאין לה) שואלת מבת כוהן גדול (רש"י: שהוא קרוב וסמוך למלכות), בת כוהן גדול שואלת מבת סגן (רש"י: הממונה תחת כוהן גדול לשמש תחתיו ביום הכיפורים, אם יארע בו פסול), בת סגן שואלת מבת משוח מלחמה (רש"י יומא עב,ב: כוהן שמשחוהו למלחמה לדבר דברי מערכי המלחמה), בת משוח מלחמה שואלת מבת כוהן הדיוט, וכל ישראל שואלים זה מזה, כדי שלא לבייש את מי שאין לו.<br><br>וב<strong>בבלי שם</strong> אמרו עוד: ובנות ירושלים יוצאות וחולות בכרמים. תנא: מי שאין לו אישה נפנה לשם. וכך היו אומרות בחור וכו'. תנו רבנן: יפיפיות שבהן אומרות: תנו עיניכם ביופי, שאין אישה אלא ליופי. מיוחסות שבהן אומרות: תנו עיניכם במשפחה, שאין אישה אלא לבנים (ללדת. רש"י: אם בניך יהיו מיוחסים, הכל קופצים עליהם, בין זכרים ובין נקבות). מכוערות שבהן אומרות: קחו מיקחכם לשום שמים, בשביל שתתעטרו בזהובים (שכשייקחו מיקחם לשם שמים, ייטיב להם ה', וכשיתעשרו, יקשטו אותן ויעשו אותן יפות, כמו שאמר רבי ישמעאל: בנות ישראל נאות הן, אלא שהעניות מנוולתן (מכערת אותן) (משנה נדרים ט,י)).</small><br>
בסופה של המשנה שנינו: <strong>וכן הוא אומר: "צאינה וראינה בנות ציון במלך שלמה בעטרה שעיטרה לו אמו ביום חתונתו וביום שמחת לבו"; "ביום חתונתו" – זו</strong> (זה) <strong>מתן תורה, "וביום שמחת לבו" - זה בניין בית המקדש, שייבנה במהרה בימינו.</strong><br>• • •
