# בניהו על פסחים
יוסף חיים
## דף ב.
 <strong>לעולם יכנס אדם בכי טוב ויצא בכי טוב </strong>. נראה לי בס"ד אומרו 'לעולם' כלומר בין הולך לדבר מצוה בין הולך לדבר רשות, דאפילו הולך לדבר מצוה צריך להזהר בכך. או אומרו 'לעולם' בין בימים של נסים באדר וניסן, בין בימים רעים כמו בין המצרים וכיוצא.
## דף ג.
 <strong>לעולם אל יוציא אדם דבר מגנה מפיו </strong>. נראה לי בס"ד מה שאמר 'לעולם' דאיכא תרי מיני גנות, האחד שהיה טוב בתחלתו ונתגנה על ידי סיבה, כגון בהמה טריפה ונבלה שהיתה טובה וכשרה בתחלתה ועל ידי אדם נתגנית, וכן אדם שהוא טהור בתחלתו ובאה לו טומאה אחר כך ונתגנה בה, דמין זה גריע טפי מדבר שהוא נתגנה בגזרת הכתוב שגזר הקב"ה על בהמה שאינה מעלת גירה ואין פרסותיה סדותות שתהיה טמאה, וזה המין עדיף טפי מאותו המין, ולכן אמר 'לעולם' אל יוציא אדם דבר מגנה מפיו, דהיינו בין במין גנות זו בין במין גנות השני.<br><strong>ובני ידידי</strong> כה"ר יעקב נר"ו פירש תיבת 'לעולם' בא ללמד אף על פי שהוא מדבר עם האשה שצריך לקצר דבריו כמו שנאמר בגמרא דעירובין <small>(עירובין נג:)</small> שהוכיחה אשה את רבי יוסי הגלילי על שהאריך בשאלתו לה שאמר באיזה דרך נלך ללוד, וקראתו 'גלילי שוטה' דהיה לך לומר 'באיזה ללוד' משום דאמרו חכמים <small>(משנה אבות א, ה)</small> 'אל תרבה שיחה עם האשה', ולכן אמר כאן 'לעולם' אל יוציא אדם דבר מגנה מפיו, שיאריך בלשונו כדי שלא להוציא דבר מגונה אף על פי שהוא מדבר עם האשה עד כאן דבריו נר"ו.<br>מיהו יש להקשות במאמר זה דאמר אל יוציא אדם דבר מגנה מפיו, דהוה ליה למימר 'אל יוציא אדם דבר מגנה'? ופירש בני ידידי כה"ר יעקב נר"ו, דאמרו רז"ל <small>(משנה עדיות א, ג)</small> שצריך אדם לומר כלשון רבו, ולזה אמר אל יוציא אדם דבר מגנה 'מפיו' כי דוקא בדברים שהוא מחדש ומוציא מפיו צריך להזהר בכך, שיאמר בארוכה כדי שלא יזכיר דבר מגנה, אבל דבר של רבו שהם דברים שאמרם והוציאם רבו מפיו, זה מוכרח לאומרם כמו ששמען מפי רבו, ואל ישנה בשביל שלא להזכיר דבר מגנה, עד כאן דבריו נר"ו.
## דף ג:
 <strong>מאי הוי ליה למימר? "אשתקד, נעשו חטין יפות" </strong>. נראה לי בס"ד כל הקפדתם עליו הוא שצריך להוציא מפיו שם יפות על מאכל אדם, ואף על פי שהוא עומד ברע באותה שנה, עם כל זאת אם פותח פיו בדבר טוב יועיל להיות הרע טוב, כי <strong>ברית כרותה לשפתים הן לטובה הן להפך</strong>, והרע אפשר שיהיה טוב שאם תוציא הארץ קמעא ישלח השי"ת ברכתו ויספיק המועט לרבים ויאכלו ויותירו.<br><strong>מעשה</strong> בעשיר גדול שהיה לו שני בנים ורצה שלא יהיו בטלנים אלא יעסקו בעסקים שירויחו מהם, ואף על פי שאינו צריך להרווחה שלהם כי יש לו קרקעות של שכירות שיגיע לו מהם שכירות מאה ידות על הוצאת ביתו, עם כל זה רצה שיהיו עוסקים ולא יהיו עצלנים מחמת בטלה, ולכן נתן ביד כל אחד מהם קרן מאתים זהובים שיתעסקו כל אחד לבדו בשולחנות, והתנה עמהם שיבאו אצלו כל ערב שבת קודם מנחה, ואם יגידו לו שהרויחו באותו שבוע הוא יתן מתנה חמשה זהובים מכיסו לאותו שהרויח, ואם לא הרויחו לא יתן להם פ"ק, וכל שכן אם הפסידו שלא יתן להם כלום.<br>והם נהגו בכך כמה שבועות, והיו לוקחים ממנו כל אחד חמשה זהובים כפי התנאי, והנה שבוע אחד שניהם הפסידו, ויבא האחד אצל אביו בעיין שם ויגיד לו שהפסיד בזה השבוע ולא נתן לו כלום, וחבירו השני אמר למה לי לומר הפסדתי ואפתח פה לשטן? אלא אני אודיעו באופן זה כדי שלא יתן כלום, ולכן אמר לו הרווחתי בשבוע שעבר, ואז יבין בזה שבזה השבוע הפסיד וכיון שפתח פיו בטוב, נסתבב מן השמים שאביו כיון ששמע שאמר הרווחתי, לא נתן לבו על סיום דבריו שסיים בשבוע זה, ונתן לו חמשה זהובים, נמצא פתיחת פיו לטובה עשתה לו הרווחה! ולכן כאן הקפידו שיוציא מפיו תיבת יפות על מאכל אדם.
## דף ד.
 <strong>בדקו ואשכחוה דמזבולון קאתי </strong>. מקשים למה באותו שאמר 'דנו דיני' החליטו מדעתם מדן קאתי, ולא הוצרכו לבדוק, וכאן הוצרכו לבדוק?<br>ונראה לי התם היה דרכו לומר כן אפילו על דבר מועט פחות משוה פרוטה, דאין בית דין נזקקין לו, ואין דרך לתבוע עליו לפני בית דין, לכך ברור אצלם דמדן קאתי, אך בזה הדבר שאמר 'אכיף ימא אסיסני ביראתא' אין בדברים אלו איזה חידוש ופלא כדי להחליט מזבולון קאתי אלא רק הועילו דבריו לשום לב לבדוק אחריו.<br><strong>או</strong> יובן בס"ד ההוא דאתי מדן היה מדבר כל דברים שלו בלשון לעז ורק רגיל על לשונו ב' דברים אלו בלשון הקודש ואינו אומרם בלשון לעז, וכיון דחזו סימן זה שהוא שינוי פלאי, דאף על פי שהוא מדבר בלשון אחר אומר 'דנו דיני' בלשון הקודש, לכך החליטו דמדן קאתי ולא הוצרכו לבדוק מה שאין כן באותו דאתי מזבולון לא מצאו בדבריו דבר שינוי המתמיה, לכך לא החליטו אלא בדקו ואשכחו<br><strong>ועוד</strong> נראה לי בס"ד, אך תחלה אתרץ בס"ד דקדוק אחר דקשה לי, מי הכריחם לבדוק, דמה יוצא להם מזה איזה דין כדי שישבו לבדוק? ונראה לי בס"ד דהבדיקה היתה לצורך דבר אחר, דאפשר שהיתה קרקע נקראת על שם יוסף בן שמעון שהיה קודם ד' דורות, והוא מוחזק דמזבולון קאתי, ועתה זה האיש שהיה דרכו לומר אכיף ימא וכו' תבע בבית דין ירושה מקרקע זו שהיתה נקראת על שם יוסף בן שמעון אביו של זקנו, וזה יוסף בן שמעון התובע הקרקע לא נודע לנו אם הוא היורש של יוסף בן שמעון הראשון בעל הקרקע, ויש עוד תובע אחר ששמו גם כן יוסף בן שמעון, ואומר שהוא היורש של יוסף בן שמעון הראשון, והעדים מעידים שיודעין בבירור שיש יורש ליוסף בן שמעון הראשון יורש שמו יוסף בן שמעון ואין יודעים זה או זה, ולכן כיון שראו שזה התובע האחר דרכו לומר 'אכיף ימא אסיסני ביראתא' אמרו חכמים כיון שאותו הראשון ברור להם שהוא מזבולון הנה נראה שזה התובע שדרכו לומר 'אכיף ימא אסיסני ביראתא' הוא היורש של אותו יוסף בן שמעון הראשון, אך לא יחליטו בכך על פי סברה זו, לכך טרחו ויגעו לבדוק, ובדקו ומצאו שדבר זה ברור שזה התובע מזבולון קאתי, ואם כן הוא היורש של אותו יוסף בן שמעון הזקן בעל הקרקע, מאחר דברור להם דהזקן בעל הקרקע אתי מזבולון.
## דף ח:
 <strong>מפני מה אין חמי טבריא בירושלים? כדי שלא יהו עולי רגלים אומרים: אלמלי לא עלינו אלא לרחץ בחמי טבריא, דינו, ונמצאת עליה שלא לשמה </strong>. שמעתי מקשים מכאן משמע דלא נזדמן בירושלים מעין שמימיו חמין בחמי טבריה, וקשא דלקמן <small>(דף מא:)</small> אמר רב חסדא פסח שבשלו בחמי טבריה חייב דעבר אקרא דמצריך בפסח צלי ולא בישול, וזה בישול הוי, ואיך יש מציאות לדין זה בעולם, דאם בירושלים אין חמין כחמי טבריה, ואם יבשלו בחמי טבריה ממש אי אפשר דרחוק מירושלים הרבה והפסח נשחט בארבעה עשר?<br>ואמרתי אין זו קושיא דאפשר להביא חמי טבריה לירושלים ברגע על ידי שד, או יוליך השד בשר הפסח לטבריה ברגע ויצלאו אותו שם בני אדם, וכמו שנאמר בעירובין <small>(עירובין מג.)</small> בהנך ישב שמעתתא דאתמר בצפרא בשבתא קמיה דרב חסדא בסורא, ובהדי פניא דשבתא קמי דרבא בפומבדיתא, ומסיק בגמרא דילמא יוסף שידא אמרינהו עיין שם.<br><strong>אי נמי</strong> על ידי שם שעשו בקפיצת הדרך ברגע אחד מירושלים לטבריה, וכמו שמצינו ברבינו מהרח"ו ז"ל שהלך מירושלים לדמשק בקפיצת הדרך ברגע, כשבקש ממנו אותי השר לפתוח מי גיחון, וכנזכר בשם הגדולים.<br><strong>ועוד</strong> נראה לי דאין התחלה לקושיא זו, דרב חסדא דינא קא משמע לן אי הוה בירושלים מים חמין כחמי טבריה, כי באמת שלמה המלך ע"ה היה יכול לעשות כזאת, וכמו שאמרו במדרש <small>(תנחומא קדושים י')</small> יודע היה שלמה חוט זה הולך לכוש והיה זורע בו פלפלין, חוט זה הולך להודו והיה זורע בו זנגביל שנאמר ירושלים הבנויה כעיר שחוברה לה יחדיו עיין שם, ואם כן היה יכול שלמה המלך ע"ה לעשות חמין בירושלים כחמי טבריה, שהיה חופר במקום אחד שחוט שלו נמשך עד חמי טבריה והיו המים שבאותה חפירה חמין כחמי טבריה ממש אלא דלא עביד הכי משום עולי רגלים, ואפשר להיות לעתיד כן בירושלים ולא יחושו לדבר זה דאכשור דרי ולא יאמרו כזאת, על כן הדין זה דרב חסדא בבישול הפסח ניתן להאמר.
## דף כה:
 <strong>דמאי חזית, דדמא דידך סומק טפי? </strong>. מקשים מהא דאתמר בגמרא <small>(ירושלמי מסכת תרומות, סוף פרק ח, דף מז.)</small> באומרים לשנים או לשלשה ויותר תנו לנו אדם פלוני ונהרגנו ואם לאו נהרוג את כולכם יהרגו כולן ואל ימסרו להם אותו אדם, והתם לא שייך האי טענה 'דמאי חזית' דודאי דמא דרבים סומק מדמא דיחיד?<br>ונראה לי דהתם אומרים מאי חזית לכל חד וחד בפני עצמו, דאם ירצה למסור אותו אדם בשביל הצלת עצמו אמרינן ליה מאי חזית, דדמא דידך סומק טפי? ואם ירצה למסרו כדי להציל את הרבים אמרינן ליה מי שם אותך גואל הדם שלהם? ומי הכניסך בדבר זה להציל את אלו בדמו של זה?
## דף כו.
 <strong>קול ומראה וריח, אין בהם משום מעילה </strong>. נראה לי בס"ד, הנה הקול הנאתו בחוש האוזן והמראה בחוש העין והריח בחוש החוטם ואלו מאחר שאין בהם ממש אין בהם איסור מעילה, ונשאר באדם חוש הטעם יש בו איסור מעילה דאם אכל מההקדש מעל, וחוש המשוש גם כן יש בו מעילה דאם לבש בגד או נתחמם בחפץ של הקדש מעל וזו הנאה של מישוש דהרגש שלה הרגש של מישושו נמצא תלתא הנאות מותרים ותרי אסורים.<br>ובזה יובן בס"ד מאמר רבא <small>(חולין מז.) </small>חמשה אוני אית לריאה תלתא מימינא ותרי משמאלא, ריאה רמז לבית המקדש דכתיב ביה <small>(דברים טז, טז)</small> 'יראה כל זכורך' ואוני רוצה לומר כוחות של הנאה כמו <small>(בראשית מט, ג)</small> 'כחי וראשית אוני', תלתא זמינא כי כל דבר המותר יתייחס לימין ותרי משמאלא כל דבר האסור יתייחס לשמאל.<br>והנה שלשה הנאות אלו המותרים עשה הקב"ה בהם נס לשלשה צדיקים, כי משה רבינו ע"ה נתן לו כח בראיית עינים שבודק את האדם אם צדיק או לאו בראיה, דכתיב <small>(שמות יח, כא)</small> 'ואתה תחזה מכל העם', ושלמה המלך ע"ה בקול זה הדבור שנתן לו לב מבין לבדוק האדם על ידי דבור שלו וכאשר עשה בדין 'שתים נשים זנות'<small> (מלכים א' ג, טז)</small>, ועוד מעשיות הרבה כיוצא בזה, ומלך המשיח שיבא בב"א יתן לו כח בריח דכתיב <small>(ישעיה יא, ג)</small> 'והריחו ביראת ה' ולא למראה עיניו ישפוט ולא למשמע אזניו יוכיח' דמורח ודאין.
## דף לט.
 <strong>אף מצריים, תחלתן רכה וסופן קשה </strong>. נראה לי בס"ד קודם אותיות 'מצרים' יש אותיות <strong>קל פלט</strong> והיינו קל קלות ופלט פליטה, וסוף 'מצרים' יש אותיות <strong>נקשן</strong> לשון קושי ונקישה.<br><strong>ובני ידידי</strong> כה"ר יעקב נר"ו פירשו לכן מצרים לקו בתחלה עשר מכות ועל הים לבסוף לקו חמשים מכות ולכל חד בדאית ליה, יען כי הם היו תתלתן רך וסופן קשה ונעשה מדה כנגד מדה, עד כאן דבריו נר"ו.
## דף מט.
 <strong>בר מיחם תנורי </strong>. נראה דרכם היה שאחד הולך ומסבב אצל בעלי בתים לחמם תנורים שלהם שיעור הראוי, והם יבשלו או יצלו בתנורים, ונותנים לו שכר טרחו בהסקה מכל בית פת או תבשיל, ולכן זה המרבה סעודתו בכל מקום שאוכל אצל זה ואצל זה מדמים אותו להמחמם תנורים, והנה הוא בעבור תורתו ראוי שיהיה נקרא בשם 'חכם' ועתה שמבזה עצמו להרבות סעודתו אצל בעלי בתים ישבר אות כ' של ח<strong>כ</strong>ם לשתים ויהיה ב' יו"ד ואז אותיות <strong>חכם</strong> יהיו אותיות <strong>יחמי</strong> רוצה לומר דומה להמתחמם בתנורים.<br>ומה שאמר אותו '<strong>בר מלחך פנכי</strong>' הנה הוא לפי תורתו ראוי לקראו תלמיד חכם, ועתה בשביל מעשיו נהפכים לו אותיות תלמיד חכם לבזיונו והיינו אותיות 'מל' של ת<strong>למ</strong>יד עם אותיות 'חכ' ד<strong>חכ</strong>ם יהיה צירוף <strong>מלחך </strong>ואותיות מ"ם תי"ו של <strong>ת</strong>ל<strong>מ</strong>יד חכם ראשי תיבות<strong> מ</strong>יחם <strong>ת</strong>נורי, ואותיות 'מכ' של ח<strong>כם</strong> הוא <strong>מך</strong> רבע.
## דף מט:
 <strong>מה ארי דורס ואוכל ואין לו בשת פנים </strong>. פירוש אוכל אותה מחיים קודם שתמות, וכמו שאמרו חז"ל גבי העוף שהוא דורס ואוכל, כלומר אוכל הבריה בעודה בחיים קודם שתמות, וכן הארי עושה כן, וזה המהירות שאוכל אותה תכף קודם שתמות, מורה שהוא ירא פן תבא חיה אחרת ותתגבר עליו ותחטפנה ממנו, ולכך ממהר לאכלה ואינו ממתין ואין לו בשת פנים על הדבר דנמצא שהוא ירא פן תתגבר חיה אחרת עליו, ודא עקא כי הוא מלך שבחיות, וגם זה מכה ובועל ואינו ממתין עד שתתרצה מאיליה ויעשה ברצונה, ואין לו בשת פנים בכך.
## דף נ.
 <strong>אשרי מי שבא לכאן ותלמודו בידו </strong>. נראה לי בס"ד 'אם אין קמח, אין תורה' <small>(משנה אבות ג, יז) </small>אך יש לומד תורה בשביל שהחזיקו בידו אחרים שנתנו לו פרס להתפרנס בו, ויש לומד תורה מחמת שהתפרנס מיגיע כפיו כמו שנאמר <small>(תהלים קכח, ב)</small> 'יגיע כפיך כי תאכל' מלחמה של תורה 'אשריך' יען כי 'טוב' התורה שנקראת טוב תתייחס 'לך' וזהו שנאמר <strong>ותלמודו </strong>היה תלוי <strong>בידו</strong> ביגיע כפיו ולא על ידי פרנסה של אחרים.<br><strong>או יובן</strong> על פי מה שאמר התנא <small>(משנה אבות ו, ד)</small> 'כך היא דרכה של תורה, פת במלח תאכל ומים במשורה תשתה ועל הארץ תישן ובתורה אתה עמל ואם אתה עשה כן אשריך וטוב לך' ופירש מהר"ם שיף ז"ל אם אתה בבחירתך שיש לך ממון ותוכל לאכול מעדני עולם, ועם כל זה אתה עושה כן אז אשריך וכו'. וזהו שאמרו <strong>ותלמודו </strong>פירוש מנהגו ומדתו שהיה מתנהג בעבודת שמים היתה מסורה <strong>בידו</strong> שלא לחצתו העניות אלא הוא היה ממאס תאות עולם הזה ומטה שכמו לסבול עול תורה, כמו שאמרו על חזקיה המלך ע"ה שהיה מלך ואוכל ירק בכל יום ועוסק בתורה <small>(סנהדרין צד:)</small>.<br><strong>ועוד</strong> נראה לי בס"ד דידוע בעסק התורה מתמתקים ה׳ גבורות הרמוזים ביד שמאל, בחמשה חסדים הרמוזים ביד ימין בחמש אצבעות, ובזה פרשתי בס"ד מה שנאמר <small>(דברים לג, ז)</small> 'ידיו רב לו' במלחמתה של תורה, וכן דרשו בקינת דוד המלך ע"ה על אבנר <small>(שמואל ב' ג, לד)</small> 'ידך לא אסרות' והיינו לא אסרות בתורה, וצריך להבין מה ענין עסק התורה בידים? אך לפי האמור הוא נכון, בעסק התורה ממתקים ה׳ גבורות הרמוזים ביד שמאל בחמשה חסדים הרמוזים ביד ימין, ולכן התורה היא חמשה ספרים כי בה מתמתקים חמשה בחמשה, ולזה אמר כל העוסק בתורה 'לשמה' לשם ה' רוצה לומר למתק הה׳ גבורות בחמשה חסדים, וזהו שנאמר <strong>ותלמודו בידו</strong>, רוצה לומר תלמודו עשה פועל במיתוק הרמוז בידו שהם חמש וחמש.<br><strong>ובני ידידי</strong> כה"ר יעקב נר"ו פירש על פי מה שאמרו חז"ל <small>(שבת סג.)</small> בפסוק <small>(משלי ג, טז)</small> 'ארך ימים בימינה בשמאולה עשר וכבוד' למיימינים בה ארך ימים איכא וכל שכן עשר וכבוד, למשמילים עושר וכבוד איכא, ארך ימים ליכא, נמצא הלומד תורה לשמה זוכה לשכר הרמוז בשתי ידים, וזהו שנאמר<strong> ותלמודו בידו</strong> ב' ידו, רוצה לומר שלמד לשמה שזכה בו בשתי ידות, עד כאן דבריו נר"ו.
## דף נ:
 <strong>וכל העוסקים במלאכת שמים, לאתויי מוכרי תכלת, אינם רואים סימן ברכה לעולם </strong>. נראה לי בס"ד על פי מה שאמר רז"ל <small>(מנחות מג:)</small> תכלת דומה לים, וים דומה לרקיע ולכך קרי למוכרי תכלת עוסקים במלאכת שמים. והא דלא ערבנהו עם מוכרי תפילין ומזוזות וספרים? נראה משום דמוכרי תכלת אינם מצויים בזמן הזה והנך מצויין תמיד, לכן נקיט להו בפני עצמו.<br>מיהו מוכרי תכלת לא קאי אלא על אותם שקונים התכלת משבט זבולון ומוכרים אותו בשאר שבטי ישראל, אבל שבט זבולון עצמם שהם בעלי התכלת, שהוא המצוי בחלקם ודאי רואין בו 'סימן ברכה' כר ברכת השבט בו, וגם בתכלת עצמו ברכו השי"ת שאמר לו כולן צריכין לך על ידי חלזון, ואמר זבולון רבונו של עולם שמא יגזלו ממני ומי מודיעני, ואמר לו סימן זה יהיה לך כל הנוטל ממך בלא דמים אינו מועיל בפקרמטייא שלו וכנזכר בגמרא דמגילה <small>(מגילה ו.)</small> עיין שם.<br>והנה רש"י ז"ל פירש 'במוכרי תכלת אם יתעשרו לא יהיו עוסקין' וקשא מי ישבע מן העושר? ונראה משום דאית ביה טרחא גדולה בצידתן, דאפשר שיטרח האדם כל היום ולא יעלה בידו כלום, לכך היו קצים בטורח ולא מתעסקים בזה, ולפי דברי הגמרא דמגילה שהבאתי, אפשר לכך אין רואין סימן ברכה משום דאפשר אלו שקנו התכלת לא נתנו הדמים לשבט זבולון וכבר גזר השי"ת שכל הנוטל בלא דמים לא יצליח בפרקמטייא שלו, ולכן העוסקים בזה אין מצליחים.
## דף נד.
 <strong>מלמד, שבא צבעון על אמו והוליד ממנה ענה </strong>. מקשים מנא ליה לתלמודא למתלי הנבלה בצבעון לומר שבא על אמו ליתלי בשעיר ולומר שעיר בא על כלתו אשתו של צבעון והולידה את ענה, ונמצא ענה הוא אחיו של צבעון מכח שעיר אביו, וגם נחשב בנו של צבעון מפני שהוא בן אשתו, דהא עתה לפי דברי תלמודא דאמר צבעון בא על אמו תיקשי איך קאמר על ענה שהוא בנו של שעיר, אלא בעל כרחו לומר דבן אשתו תשוב בנו, והוא הדין בזה דחשיב לענה בנו של צבעון, מחמת שהוא בן אשתו?<br>ומתרצים בשם הרב רצוף אהבה ז"ל דלעולם בן אשתו לא חשיד בנו, והא דחשיב לענה עם בני שעיר, לאו משום שהוא בן אשתו אלא משום דהוא בן בנו, דבני בנים הרי הם כבנים עד כאן דבריו.<br>ועוד מתרצים בשם הרב ישרש יעקב ז"ל, הא דאמר צבעון בא על אמו וילדה לו את ענה, דנמצא הוא אביו ממש הוא מכח דיוק הכתוב, דקאמר הוא ענה אשר מצא את הימים במדבר ברעותו החמורים לצבעון אביו, וקשא הוה ליה למימר ברעותו החמורים לצבעון, ולמה פירש אביו, או יאמר ברעותו החמורים לאביו? על כן שמע מינה דבא יתורא דקרא ללמד שצבעון היה אביו ממש, ואם הוא בן אשתו אינו אביו ממש! עד כאן דבריו.<br>ברם, הא קשיא לי, לימא שעיר בא על בת בנו צבעון והולידה לו את ענה, דנמצא ענה אחיו של צבעון מכח שעיר אביו וחשיב ליה כבנו, משום דבתו ילדה אותו, דבני בנים הרי הם כבנים?<br>ונראה לי דסבירא ליה לתלמודא דזה הכלל לא נאמר אלא בבני בנים הזכרים, אבל לא בבני בנות שהם נקבות, כי האב עם זרע של בנו יש לו קשר להתייחס אליו בין אם בנו הוליד זכר בין אם בנו הוליד נקבה כולם נקראים בניו, אבל מה שתוליד הבת אין זרעה מתייחס לאביה, וסברה גדולה היא זו, ועל כן ענה בן בתו של צבעון לא נחשב בנו של צבעון.
## דף נד:
 <strong>ויש אומרים: אף על המטבע שיצא </strong>. נראה הכונה כל מלך עושה במדינות מלכותו מטבעות, אך דרכן להניח בהם סיגים, דהיינו מטבע כסף שהולך בערך עשרים גרוש אם תשברנו לא יהיה בו כסף ששוה עשרה גרוש, והעולם יודעים זאת ועם כל זה הם מקבלים את המטבע בערך עשרים גרוש בשביל שהוא מטבע של המלך. <strong>ועוד</strong> יש לפרש זאת על המטבע של ניירות שנותן המלך חתיכת נייר במקום דנרי זהב, ומאת ה' הוא שבני אדם מקבלים אותם.
## דף נו.
 <strong>כתת נחש הנחשת </strong>. הענין הוא שהיו טועין אחריו איזה בני אדם לחשבו כאלוה לעובדו, מפני שרואין כל הנושכו נחש רואהו ומתרפא, ואף על גב דמשה רבינו ע"ה עשאו לא חש כאשר חשו הראשונים דקמיה מיניה ונראה לכן אמר לו הקב"ה למשה רבינו ע"ה <small>(במדבר כא, ח)</small> עשה לך שרף, 'לך' דוקא ולא לדורות אחרים כי יטעו בו, וכאשר הוה הכי.<br>ומה שאמר<strong> שגנז ספר רפואות</strong> פרשתי בסה"ק בן יהוידע במסכת ברכות <small>(דף י: רבי לוי אמר שגנז ספר רפואות)</small>, שהוא ספר שחיבר שלמה המלך בחכמת העשבים המועילים לרפואה, ועושה לעשבים ציורים בספר ההוא כדי שידעום וכותב זה מועיל לחולי זה וזה לחולי זה, והיו בני אדם מתעסקים בהם ומסירים בטחונם מהשי"ת.
## דף נז.
 <strong>אמרי: מלכא ומלכתא הוו יתבי. מלכא אמר: גדיא יאי, מלכתא אמרה: אמרא יאי </strong>. יש להקשות למה הוצרך תלמודא להקדים דברים אלו ולומר 'מלכא ומלכתא הוו יתבי'?<br>ונראה לי בס"ד דבא ללמדנו, שלא נאמר דבר זה נעשה במקרה על ידי סיבה שהיו המלך והמלכה אוכלים על השלחן, שהביאו לפניהם בשר גדי ובשר טלה ובעוד הבשר בין שיניהם דברו בו, לכן בא בעל המאמר להודיענו, דהמלך והמלכה היו יושבים כאורחייהו בשתיקה במקום ישיבה, ולאו שעת אכילה היתה ואין העת גורם לדבר בעניני אכילה ולא הוי עידנא לדברים אלו, ועם כל זה דברו בדברים אלו כי מן השמים היה זה כדי שיקבל יששכר איש כפר ברקאי ענשו ודבר זה מוכח דנתגלול מן השמים כיון דהוו יתבי בשתיקה באין אומר ואין דברים, אלא יתבי במקום ישיבה ויצאו דברים אלו מבינותם.
## דף ס:
 <strong>רבי אליעזר סבר: או כלו לה' או כלו לכם </strong>. נראה לי בס"ד 'יום טוב' <small>[73]</small> עולה מספר ע"ג, והתורה נקראת חכמה כמו שנאמר <small>(קהלת ז, יט)</small> 'החכמה תעז לחכם' ו'חכמה' <small>[73]</small> מספר ע"ג, גם אותיות בהאכילה <small>[73] </small>עולה מספר ע"ג, ולזה אמר רבי אליעזר על יום טוב שמספרו ע"ג <strong>או כלו לה</strong>' לעסוק בתורה שנקראת חכמה שהיא מספר ע"ג כמנין יום טוב,<strong> או כלו לכם</strong> שיעבור כל היום בהאכילה שמספרה ע"ג כמנין 'יום טוב' אבל רבי יהושע סבר <strong>חלקהו</strong> <strong>חציו</strong> <strong>לה</strong>' <strong>וחציו לכם</strong> מספר 'יום טוב' שהוא ע"ג תחלקהו לשנים, ויהיה החצי מספר ל"ז כמנין 'דגל'<small> [73÷2=36.5, ודגל עולה 37]</small> דהתורה נקראת דגל, כמו שאמרו חז"ל על פסוק 'הביאני אל בית היין ודגלו עלי אהבה', וחצי השני יהיה מספר ל"ו כמנין 'חי חי' <small>[18+18=36]</small> שהוא חי באכילה חי בשתיה.
## דף סב:
 <strong>בין 'אצל' ל'אצל' טעינו ארבע מאה גמלי דדרשה </strong>. פירשתי בסה"ק בן יהוידע רוצה לומר ת' לוחות, כי 'גמלא' בלשון התלמוד 'לוח' עיין שם, וזה מוכרח. והנה רש"י ז"ל פירש שבדברי הימים <small>(דברי הימים א' ט, מד)</small> כתיב 'ולאצל ששה בנים ואלה שמותם עזריקם בכרו וישמעאל ושעריה ועבדיה וחנן אלה בני אצל' ובסוף סימן ט׳ <small>(דברי הימים א' ח, לח)</small> מסיים 'כל אלה בני אצל', ולדברי רש"י דקאי על התחלת הפסוק, 'ולאצל ששה בנים' הוה ליה למימר 'בין ולאצל לאצל' ולפי דבריו צריך להדחק ולומר דתלמודא נקיט מסיפא לרישא, רוצה לומר בין אצלש בסוף סימן ט' בין ל'אצל' שבסימן ח'?<br>ונראה לי בס"ד הא דנקיט תלמודא הגבולין של <strong>ארבע מאה גמלי דדרשה</strong>, תיבות אצל מכאן ואצל מכאן, לרמוז לפי דרכו ענין אחד עמוק, והוא מה שאמר רבינו האר"י ז"ל בשער הכונות בדרוש ז' של סוכות בסוד <small>(שיר השירים ד, ו)</small> 'ונסו הצללים', שהם שני צללים, צל אחד נמשך ונעשה מכח הארת שם אהי"ה במילוי אלפי"ן, וזה הצל נקרא 'בבואה' וצל הב' נמשך ונעשה מן הארת שם אהי"ה דמילוי ההין, וזה הצל נקרא 'בבואה דבבואה', ואין האדם מת אלא עד שיסתלק ממנו הצל הזה של בבואה דבבואה עיין שם. וכאן רמז מר זוטרא לפי דרכו, <strong>בין</strong> '<strong>אצל</strong>' <strong>ל</strong>'<strong>אצל</strong>' פירוש בין א' צל הנעשה מהארת אהיה דאלפין לבין א' צל הנעשה משם אהי"ה דההי"ן יש שיעור ת' לוחות של דרשה המדברים בסוד ההפרש שיש בין זה לזה!<br>ומה שאמר 'מיום שנגנז ספר יוחסין, תשש כחן של חכמים וכהה מאור עיניהם' נראה כי אותם מילי דדרשה בנויים על פי הקדמות רבות וגדולות בתורה שבעל פה, ויש בהם הקדמות בחלק הנגלה שבהם יתגלו טעמי תורה והלכות שלה בחלק הפשט, וכנגד זה אמר <strong>תשש כחן של חכמים</strong> שחסרו ידיעת הקדמות אלו שבהם יתבאר להם דברי תורה בכמה מקומות, ויש בהם הקדמות בחלק הסוד וכנגד זה אמר<strong> כהה מאור עיניהם</strong>.
## דף סד.
 <strong>והיו קורין אותו פסח מעוכין </strong>. יש להקשות הוה ליה לקראו 'פסח מבובין' ולמה בחרו בלשון זה של 'מעוכין'?<br>ונראה לי בס"ד כיון דקדים לזה אותו פסח שעבר ונתמעך בו זקן אחד והיו קורין אותו פסח מעוכין בכ"ף על שם הפרענות, לכן עתה בפסח זה שלא היה בו פרענות אלא טובה שהיו מרובין ולא נתמעך אחד, בחרו לקראו מעובין שהם כמו אותיות מעוכין, ורק כאן יש כ"ף וכאן יש בי"ת, והיינו <strong>כ</strong>"<strong>ף כליה בי</strong>"<strong>ת ברכה</strong>.
## דף סו.
 <strong>מי גרם לכם שאעלה מבבל, ואהיה נשיא עליכם? </strong>. יש להקשות למאי הוצרך 'שאעלה מבבל' סגי לומר מי גרם לכם שאהיה נשיא עליכם?<br>ונראה לי בס"ד כונתו לומר אל תאמרו דרך מקרה נעשה דבר זה, דהא לא הייתי יושב בארץ ישראל ומזומן אצלכם כדי שתתלו במקרה, אלא באמת ירדתי לבבל שהיא ארץ רחוקה ועליתי משם כדי למלוך עליכם, וגם רמז להם באומרו 'אעלה מבבל', כי במלוי אותיות <strong>בבל</strong> כזה, ב<strong>י</strong>"<strong>ת</strong> ב<strong>י</strong>"<strong>ת</strong> ל<strong>מ</strong>"<strong>ד</strong> יש אותיות <strong>תמידית</strong>, כלומר שמושה של תורה שהיה אצלי תמידית נעשית גרמא שאמלוך עליכם, ועלייתי באה מכת התמידות הרמוזה בתוך אותיות 'בבל'.
## דף סו:
 <strong>כל אדם שכועס, אפלו פוסקין לו גדלה מן השמים, מורידין אותו. מנא לן? מאליאב </strong>. הדבר הזה יפלא, וכי היתכן לחשוב דתחלה נתנה המלכות לאליאב, ומחמת שהיה כעסן ניטלה ממנו ונתנה לדוד, והלא בודאי דוד המלך ע"ה זכה במלכות מששת ימי בראשית מצד בחינתו ושרשו?<br>ונראה לי בס"ד האי 'גדלה'<strong> </strong>לאו על עצם המלכות קאי, אלא על חשיבות אחרת דשייכה למלכות, והיינו כי אליאב היה לו מראה הידור וגובה קומה עד שכל רואיו יאמרו ראוי זה למלכות, וכאשר אמר שמואל המלך ע"ה כשראהו 'אך נגד ה' משיחו' <small>(שמואל א' טז, ו)</small> שלא אמר זהו המלך שבחר בו השי"ת! אלא אמר ראוי למלכות מצד תוארו והדרו וקומתו, ואפילו אחר שנמשח דוד המלך ע"ה כל הרואה את אליאב נותן לו שבח זה שאומר ראוי והגון זה למלכות, ורק אחר שנתכעס ניטל שבח זה שלו מפיהם של בני אדם, כי מן השמים היתה זאת לבלתי ישבחו אותו בכך לומר ראוי זה למלכות, אבל שמואל מעת שאמר לו השי"ת אל תבט אל מראהו ואל גבה קומתו וכו' פסק שבח זה מפומיה.<br>ולפי זה מה שאמר כאן <strong>אפלו פוסקין לו גדלה</strong> <strong>מורידין אותו</strong>, מדבר בכהאי גונא, שעשה אותו הקב"ה בריה נאה שכל הרואהו אומר ראוי זה למלכות ובודאי שבח זה הוא בכלל הגדולה, שיש גדולה לאדם המשבחין אותו בכח, ונמצא כאן אף על פי שבראו הקב"ה בהידור שראוי לשבחו בכך, וכבר התחילו הבריות לשבחו עם כל זה אחר שנתכעס פסק שבח זה מפומייהו, והתחיל משמואל המלך ע"ה שציוה השי"ת אל תבט אל מראהו וכו'.
## דף סח.
 <strong>אמר הקדוש ברוך הוא: כשם שמחצתי אני ארפא, כך כשאני ממית אני מחיה </strong>. הדמיון בזה דהכתוב אומר <small>(ירמיה ל, יז)</small> '<strong>וממכותיך ארפאך</strong>' הא כיצד? מעשה באדם אחד שהיה דחוק ביותר וחורש בפרתו בשדה, ונפחתה הקרקע תחת רגלי פרתו וירדה בפחת ונשברו רגליה, התחיל לבכות כי עתה במה יחרוש ויתפרנס דאין לאל ידו! ובא להוציא רגלי פרתו מן הפחת, וימצא בתוך כלי מלא דנרי זהב, וישמח מאד ויאמר נשברה רגלי פרתי לטובתי! נמצא המכה עצמה נעשית לו רפואה הוי '<strong>וממכותיך ארפאך</strong>'.<br>מעשה באחד שראה אניה גדולה מפרשת למדינת הים, רץ לביתו להביא סחורתו לירד בה למדינת הים, וקודם שהגיע לאניה נכנס מסמר ברגלו, ולא היה יכול לזוז ממקומו, ומה דבני ובני פרשה האניה והלכה לה, התחיל לבכות ולצעוק על רוע מזלו כי לא יש אניה אחרת מפרשת למדינת הים עד שנה האחרת, ונשארה סחורתו מוטלת לפניו! ולאחר שלשה ימים נודע שטבעה אותה אניה בים, התחיל לשורר ולשמוח על טוב מזלו, והיה נוטל אותו מסמר שנכנס ברגלו, ומנשקו כי על ידו ניצול הוא וממונו, נמצא מכתו היתה סיבה לרפואתו, הוי '<strong>וממכותיך ארפאך</strong>'!<br>יש אדם אוחז סכין חדה בידו לחתוך בה איזה דבר, ונפלה וחתכה בשר זרועו, ויצא ממנו דם הרבה, והביאו לו רופא לרפאת החבורה, ויתבונן הרופא במראה הדם ויאמר לו תשמח על חבורתך שהיתה לרפואתך, כי הדם הזה שיצא ממך היה דם נפסד ונבאש ומקולקל, ואם היה נשאר בפנים היה יוצא לך מכה גדולה במקום בשר החבורה, ואותה מכה לא אפשר לרפאותה, אך עתה קודם שנעשה הדם מכה יצא והלך לו, נמצא מכתו עצמה היתה רפואתו, לכך נאמר '<strong>וממכותיך ארפאך</strong>'!<br>ודוגמה לזה יש במיתה שידוע מה שאמר רבינו האר"י ז"ל, שביום המיתה נעשה בירור גדול בניצוצי קדושה על ידי המיתה בסוד 'גדולים צדיקים במיתתן יותר מבחייהם' <small>(חולין ז:)</small>, ויזדמן שאותו היום הגיע זמן ליציאת כמה חלקים של ניצוצי קדושה המגולגלים בדצח"ם <small>[בדומם, צומח, חי, מדבר]</small> לצאת, ואז על ידי אותה מיתה יהיה סיוע לאותם ניצוצי קדושה להתברר ולצאת בסוד מה שאמר רז"ל <small>(בראשית רבה נג, ט)</small> נפקדה שרה נפקדו כמה עקרות עמה, נפקדה רבקה נפקדו כמה עקרות עמה, ויש זכיה לאותו אדם שמת בכל אותם ניצוצי קדושה שנבררו ויצאו מכח מיתתו, ונמצא שקדמה מיתתו באותו היום לטובתו שהרויח בזה זכות גדול בכמה ניצוצי קדושה, ואם היתה מתאחרת ליום שני שלא היה ביום שני זמן ליציאה ועליה של ניצוצי קדושה רבים כאלה ואלו היה זוכה בהם אדם אחר.<br>ולזה אמר <strong>כשם שמחצתי אני ארפא</strong> שהמחץ הוא יהיה סיבה לרפואה,<strong> כך כשאני ממית אני מחיה</strong> אותו ביום המיתה בכמה ניצוצי קדושה שהגיע זמנם לצאת באותו יום שהוא יזכה בהם ואם לא היה מת באותו היום לא היה זוכה, והוא ממש דוגמת האופנים שכתבנו בענין המכה והחבורה, שתהיה סיבה לטובת האדם והרוחתו.
## דף עה.
 <strong>"באש תשרף", "תשרף", לרבות כל שרפות הבאות מן האש </strong>. פירשו בתוספות 'תשרף' רבויה הוא דהוה ליה למימר באש תמות עד כאן. ועוד נראה לי בס"ד דהוה ליה למימר 'תשרף' בלבד, ולמה אמר 'באש תשרף' <small>(ויקרא כא, ט)</small>? אלא שבא לרבות כל שרפות הבאות מן האש.<br>ועוד נראה לי בס"ד דהא בגמרא קאמר והא גבי פרים הנשרפים דכתיב בהו <small>(ויקרא ד, יב)</small> ושרף אתו על עצים באש וכו' הכי השתא, התם כתיב 'באש' והדר 'תשרף' לרבות כל שרפות הבאות מחמת האש, הכא כתיב 'ושרף אתו על עצים באש' לבסוף אש, למימרא אש אין מדי אחרינא לא? עיין שם, וזהו כונת תלמודא כאן שאני התם דאמר קרא 'באש תשרף' תשרף לרבות כל שרפות הבאות מן האש פירוש דאמר קרא 'באש תשרף' ולא אמר 'תשרף באש' אלא שבא לרבות בתיבת תשרף דקאי על תיבת באש על כל שריפות הבאות מחמת האש.<br>והנה רש"י כתב 'מדלא כתיב באש ונשתוק' וקשא אם לא יכתוב 'תשרף' אלא רק יכתוב 'באש' אין לזה משמעות? ונראה דכונת רש"י ז"ל לומר לא נכתוב 'תשרף' אחר 'באש', אלא יכתוב 'תשרף' קודם 'באש' ואחר 'באש' לא לכתוב כלום, כדכתב עתה תיבת 'תשרף'.
## דף פו:
 <strong>לא אמרי בכוסך קטן ויינך מתוק וכרסי רחבה </strong>. קשא אם היין מתוק כל שכן דהוי גרגרן אם ישתהו בחד זמנא?<br>ונראה לי בס"ד דסבירא ליה לא נראה גרגרן אלא ביין המשכר, אבל אם היין מתוק דאינו משכר, הרי זה דומה למים דלפעמים ישתה האדם מים הרבה לצמאו ואין זה בכלל גרגרן כיון דצמא ורוצה להרוות צמאונו.<br>ועוד נראה לי בס"ד הא ד'<strong>יינך מתוק</strong>' לאו טעם באפי נפשיה הוא, אלא הוא סיומא ד'<strong>כוסך קטן</strong>' דאית ביה טעמא דאין זה גרגרן, וכדי שלא יהיה נראה מדבריו שהוא מבזהו בצרות עין, באומרו שהביא כוס קטן, לכך סיים ד'יינך מתוק' כלומר שהוכרחת להביא כוס קטן משום ד'יינך מתוק', וכל דבר מתוק הרבה אין האדם שותה ממנו הרבה בבת אחת, משום דקץ במתיקות שלו ואמר עוד טעם שני ש'<strong>כרסי רחבה</strong>'.
## דף פז.
 <strong>שהכל גומרים בה </strong>. פירוש אפילו זקן וחולה שתאותם מועטת, ואפילו אדם שאין לו גבורת אנשים כל כך עם כל זה מרוב יופיה יבא להם חמום תאוה וגומרים בה ביאה גמורה כדרך כל הארץ.<br><strong>ובני ידידי</strong> כה"ר יעקב נר"ו פירש יש אדם יתאוה יותר ללובן ואדמימות ואינו משגיח בתכונת הפנים והצורה, ויש יתאוה ויחמוד תכונת הפנים והצורה, ואף על פי שהיא שחורה לאו איכפת לו, ויש יתאוה לאורך הקומה, ויש לשומן ועובי הגוף, וזאת כל המתאוים החלוקים בדעתם יגמרו בה תאותם כי הכל איתנהו בה, עד כאן דבריו נר"ו.
## דף פז:
 <strong>אוי לה לרבנות, שמקברת את בעליה </strong>. פירש רש"י 'על ידי שמתנשאים ברבנותם היו מתים' וקשא והא יותם וחזקיהו צדיקים גמורים היו? ונראה לי דאין הכי נמי היה ראוי לחיות כמו ישעיה וכן נמי חזקיה, אך יותם אם היה מאריך ימים כמו ישעיה לא היה מולך אחז, שכבר היה מת בחיי אביו וכן נמי חזקיהו אם יחיה כמו ישעיה לא היה מולך מנשה.<br>ומה שאמר <strong>כדי שיתוספו עליהם גרים</strong>, נראה דקאי על נשמות המגולגלים באותם המקומות שגלו בהם דאלו נקראים גרים כיון שהם חוץ למקומן.
## דף פח.
 <strong>נמצאת כל הסעדה כלה תלויה ברבן גמליאל </strong>. קשא מאי קא משמע לן בזה 'מלך תלוי במלכה, והמלכה תלויה ברבן גמליאל' והלא כל אדם יבין זה מדעתו מסיפור הענין? ועוד קשא אמאי אמר המלך 'שאלו את המלכה' וכי היא רבנית שיודעת הדין? ואם נאמר שהיתה רבנית, ודאי כל כך יודעים אותה ומעיקרא ישאלו ממנה ואמאי שאלו למלך? ואם לא ידעו והלא קודם עובדא דלטאה נזדמן מעשה אחרת ואמר המלך ישאלו מן המלכה! ואם כן ידעו שהמלך סומך עליה, והיה להם לשאול בשנית מעיקרא ממנה?<br>ונראה לי בס"ד דאמרו רז"ל <small>(בבא מציעא נט.)</small> אין הברכה מצויה בתוך ביתו של אדם אלא בעבור אשתו שנאמר<small> (בראשית יב, טז)</small> 'ולאברם היטיב בעבורה' גם אמרו <small>(תנא דבי אליהו זוטא פרק יט)</small> דיעקב ועשו חלקו העולמות, ולקח עשו נטל עולם הזה, ולכן אין לישראל בעולם הזה זכיה אלא בעבור התורה מדין 'מציל מזוטו של ים' ולכן בתרי עובדי אלין היו מוכרחים לשאול תחלה מן המלך, משום שורת דרך ארץ כי הוא גדול הבית, והמלך היה צריך לומר להם שישאלו מן רבן גמליאל שהוא החכם המורה, אך אמר להם שישאלו מן המלכה כדי שהיא תאמר להם שישאלו מן רבן גמליאל!<br>והטעם כי כיון דתרי עובדי אלין הם בענין אכילה, וכל מידי דאכילה מתברך האדם בו בעבור אשתו. אמר, המלכה נחשבת גדול הבית בדברים אלו של אכילה, והסעודה תתייחס לה ולא לו, והיא אמרה שאלו לרבן גמליאל, גם היא כוונה לדבר בשורת דרך ארץ, באומרה הן אמת הברכה מצויה בבית בשביל האשה, אך אין אני בעלת הסעודה אלא רבן גמליאל וחביריו שעוסקים בתורה אשר על ידה אנחנו זוכים בטוב עולם הזה מדין מציל מזוטו של ים, הם נקראים בעלי הסעודה ולכן תשאלו לרבן גמליאל שהוא בעל הסעודה, ויורה לכם מה שתעשו ולכן הוצרך תלמודא לפרש המלך תלוי במלכה, כלומר המלך מצא לו טעם לתלות הסעודה במלכה, והמלכה מצאה טעם לתלות הסעודה ברבן גמליאל.
## דף קד.
 <strong>אמאי קרו ליה: "בנן של קדושים"? דלא אסתכל בצורתא דזוזא </strong>. קשא חסידות זו שלו היא, ואמאי תלו הקדושה באבותיו? ועוד יאמרו 'בן של קדוש' ואמאי נקיט קדושים לשון רבים?<br>ונראה לי בס"ד דאיתא במדרש תנחומא על פסוק <small>(ויקרא יט, ב)</small> 'קדשים תהיו' שאלו המינין את רבי שמלאי מהו 'כי אלקים קדשים הוא' <small>(יהושע כד, יט) </small>אין אתם אומרים שרשות אחד הוא? הרי משמע שתי רשויות מן הפסוק הזה! אמר להם שוטים שבעולם! אילו אמר 'אלקים קדשים הם' אתם אומרים. עכשיו כתיב 'הוא' לשון יחיד, ומה שאמר 'אלקים קדשים' מהו קדושים? שהוא קדוש בכל מיני קדושות וכו' עיין שם.<br>וכן הענין כאן, יש קדושה בהסתכלות הלב, ויש קדושה בהסתכלות העינים, ויש קדושה בשמיעת אזנים שלא ישמעו קול אשה ערוה, ויש קדושה במשוש ידים שלא לאחז באשה ערוה וכל שכן בחבוק ונשוק, וכאן רבי מנחם היה מקודש בכל מיני קדושות אלו שהיה נזהר בהם, ולכך קורין אותו <strong>בנן של קדושים</strong>, אינו רוצה לומר בנן של אבות קדושים, אלא הכונה הוא כן: המקודש בכל מיני קדושות, על דרך שאמר המדרש על 'אלקים קדשים הוא' והביא דוגמה לחסידותו <strong>דלא אסתכל בצורתא דזוזא</strong>, ואם כן כל שכן וכל שכן שהיה בקדושה מצד העריות הן בעינים הן בלב הן בשמיעת האוזן הן במשוש ידים.
## דף קד:
 <strong>אמר רבי עוירא קערות וככרות אין בהם משום זוגות </strong>.  פירוש שני קערות של שני תבשילין, ושתי ככרות של שתי מינין, כגון אחת של חיטים ואחת של שעורים, ורבינו חננאל גריס 'קערות וכוסות' והכונה כוסות של שתי מינין כגון אחת של יין ואחת של שכר.<br>וקאמר <strong>כללא דמלתא</strong>: כל שגמרו בידי אדם אין בהם משום זוגות, וגמרו בידי שמים במילי מיני מאכל חיישינן, פירוש אין בו משום זוגות בשני מינין כגון שני כוסות של יין ושכר, ושני קערות תבשיל של שני מינין ושני ככרות חיטים ושעורים שהם שני מינין, אבל בגמרו בידי שמים אף על פי שהוא בשני מינין חוששין, והטעם מפורש ברשב"ם ז"ל, כיון דאותו דבר אחר שגזרו בעבורו כל הזוגות קים להו דהוה פרי שגמרו בידי שמים, לכן גזרו בעבורו בגמרו בידי שמים, בין במין אחד בין בשני מינין, אבל בגמרו בידי אדם לא גזרו בו בעבור אותו דבר אחר, אלא רק במין אחד, ולא החמירו לגזור גם בשתי מינין, יען כי מעיקרא לא היה לגזור במידי דגמרו בידי אדם כלל, מאחר דקים להו דאותו דבר אחר לא היה גמור בידי אדם אלא גמרו בידי שמים כגון פירות. ורק חומרא וסייג עבוד למגזר ביה. ולכך לא החמירו לגזור גם בשני מינין, ועל כן שני הערות שהם שני מיני תבשילין, כיון דהתבשיל גמרו בידי אדם לא גזור בהו וכן שני כוסות של שני משקין דגמרו בידי אדם לא גזור בהו, אבל שני כוסות של יין שהם מין אחד או קערות תבשיל מין אחד גזור בהו.
## דף קי.
 <strong>חרי חמימי בדיקולא בזיא, לפומיכו נשי דחרשיא </strong>. פירש רשב"ם 'צואה חמה בכלים קרועין ונקובין לפומייכו'. יש טעות קצת בדפוס וצריך לומר בסלים קורעין ונוקבין לפומייכו דאות וא"ו אחר קו"ף בקורעין, ואות וא"ו אחר נו"ן בנוקבין, אבל ללשנא אחרינא שהביא רשב"ם בעמוד ב' כתב סלים קרועים, שהקרע קאי על הסלים, וכמו שנאמר בראש משביר ז"ל עיין שם.
## דף קיב.
 <strong>למדהו בספר מגה. מאי היא?.. בחדתא, דשבשתא, כיון דעל על </strong>. פירש <strong>בני ידידי</strong> כה"ר יעקב נר"ו דקשה ליה מאי קא משמע לן, וכי סלקא דעתך ילמדהו מקרא בטעות? ומשני <strong>בחדתא</strong> שעודנו קטן אשר דרך ללמדו תחלה קיבוץ האותיות לתיבות שקורין גימי"ל שיהיה יודע לקבץ האותיות ולעשותם תיבות בלי טעמים ובלי נקודות, וסלקא דעתך כיון דאין זה לימוד המקרא העקרי דהא אחר כך ילמדו בנקודות וטעמים ואז ודאי ילמדו בספר מוגה עם כל זה לימוד החדש של קבוץ האותיות לתיבות ילמדו בספר מוגה <strong>דשבשתא, כיון דעל על</strong>, דאפשר בקיבוץ הקריא לו חיבור האותיות לתיבות בטעות, שנהפכו לו האותיות כגון 'שמלה' ל'שלמה' ו'כבש' ל'כשב' וכיוצא ואז תהיה התיבה שגורה בפיו של תינוק בפסוק על פי הטעות, גם כי ילמדנו אחר כך<strong> </strong>בספר מגה תהיה שגורה בפיו קריאת הטעות עד כאן דבריו נר"ו. ומה שאמר <strong>אל תשב בגבהה של עיר ותשנה</strong> מפני ששם נשמעים קולות הרבה ויתבלבל לפעמים עד כאן דבריו נר"ו.
## דף קיב:
 <strong>לא תיגני בלא קריאת שמע </strong>. קשא קריאת שמע שעל המטה היא חיוב גדול שעושה בה תיקון, והיא המשלמת ארבעה קריאת שמע כפי דברי רבינו האר"י ז"ל, וכאן משמע שהיא מילי דחסידות? ונראה לי בס"ד כונתו אם הוא ישן אחר חצות לילה, דאז עבר זמן תיקון קריאת שמע שעל המטה, ועם כל זה מצוהו שיקרא קריאת שמע וישן.<br>ומה שאמר<strong> אל תבריח מן המכס</strong> קשא, והלא זה אסור מדינא להבריח מן המכס? ונראה לי דאיירי במוכס שגוזל ועושק ונוטל יותר מן הקצבה שקצב המלך דמותר להבריח, ועיין בסה"ק רב ברכות.
## דף קיג.
 <strong>קבא מארעא ולא כורא מאיגרא </strong>. נראה לי בס"ד ידוע שעולם הזה מכונה בשם חשך ובשם לילה, ועולם הבא מכונה בשם אור ובשם יום, וכמו שאמרו על פסוק <small>(בראשית א, ה)</small> 'ויקרא אלקים לאור יום ולחשך קרא לילה' ובעולם הבא שמכונה בשם אור כולם עשירים ואין שם עני, אך בעולם הזה המכונה בשם חשך יש עשירות ויש עניות בר מינן, ואין דגן ומזון עולם הזה נאכל בהשוואה אלא העשיר נזון במדה גדושה ומרובה, והעני ניזון במדה קטנה ושיעור קטן.<br>ואמרתי רמז נכון כי עולם הזה נקרא בשם חשך ומספר <strong>חשך</strong> הוא מספר <strong>כור</strong> ומספר <strong>קב</strong> <small>[קב 102+ כור 226= חשך 328]</small>, כי הכור הוא מדה גדולה והקב מדה קטנה, רמז יש אדם נזון במדה גדולה והוא העשיר, ויש נזון במדה קטנה והוא העני, ואלו הכור והקב הם שני גדרים אחד למעלה ואחד למטה, דהכור הוא גדר המרובה של העשיר והקב הוא גדר הקטן של העני, אך עולם הבא מכונה בשם <strong>אור</strong> שהוא מספר <strong>גדר</strong> <small>[207]</small> דאין שם ב' גדרים אחד עליון ואחד קטן אלא גדר אחד שוה לכל, ולפי זה כור וקב הם שני שיעורים, ושני מידות של מזון עולם הזה אחד של עשיר ואחד של עני שהם כור וקב.<br>ובא ללמדנו מוסר, טוב שהאדם יסתפק בשיעור המועט להשיגו בקרוב דהיינו בעירו ומקומו ולא ירדוף אחר שיעור המרובה להשיגו ממקום רחוק, שיצטרך לילך למדינת הים וכיוצא כדי להרויח מזון שלו בשיעור הרב, ולמקומו של אדם מכנהו בשם ארעא<strong> </strong>שהיא קרובה לאדם, ולמקום רחוק שהוא בעיר רחוקה מכנהו בשם איגרא<strong> </strong>שהוא רחוק מן האדם, וצריך לו טורח הרבה עד שיעלה שם, ולזה אמר <strong>קבא מארעא</strong>, רוצה לומר תסתפק בשיעור הקב הרמוז בכינוי עולם הזה כאשר תשיג אותו במקומך בלא טורח יותר טוב משיעור <strong>הכור</strong> אשר תטרח עליו להשיגו ממקום רחוק המכונה בשם <strong>איגרא</strong> שהוא גבוה ורחוק ממך.<br>ועט"ר הרב מור אבי זלה"ה בספרו הבהיר מדרש אליהו פירש, שאין אדם יכול להמשיך אורות השפע מלמעלה אלא אם כן יקדים להעלות אורות קב חרובין מהמלכות שמכונית בשם ארץ בסוד מ"ן <small>[מיין נוקבין]</small> וזהו שנאמר <strong>קבא מארעא</strong> רוצה לומר תתחיל להעלות אורות ק"ב מארעא היא המלכות ולא תעשה להפך שתתחיל למשוך <strong>כורא מאיגרא</strong> רוצה לומר אור השפע מלמעלה כי לא תוכל לעשות מלמעלה אלא אם כן תתחיל להעלות מלמטה עד כאן דבריו ודפח"ח <small>[ודברי פי חכם חן</small>.<br>ואמרתי לפי דבריו זלה"ה לכך קרי לשפע הנמשך מלמעלה בשם <strong>כורא </strong>שהוא אותיות <strong>אור כ</strong>' כי כ"ף הוא כתר כמו שאמר רבינו האר"י ז"ל בכונת יכירו בניך וידעו כי מאתך מנוחתם, שצריך לכוין מאת כתר מנוחתם, והשפע העליון השלם ישתלשל מן הכתר.<br><strong>ובני ידידי</strong> כה"ר יעקב נר"ו פירש, טוב להיות האדם מתפרנס מיגיע כפו אפילו להיות עובד אדמה, שמגנה את העובד אותה ושכרה מועט, ולא ירדוף להיות לו שררה שיתפרנס בה בריוח שיטול בה פרס הרבה. <strong>ועוד</strong> פירש על דרך שאמרו במדרש <small>(ויקרא רבה ג, ה)</small> דאמרו לאגריפס המלך שני עופות שהקריב אותו העני קדמו לאלף עולות שהקרבת אתה בו ביום כי לפי ערכו קרבנו חשוב יותר ממך. <strong>עוד</strong> פירש על פי מה שאמר התנא במשנה דאבות <small>(משנה אבות ד, יז)</small> 'יפה שעה אחת בתשובה ומעשים טובים בעולם הזה, מכל חיי העולם הבא' עד כאן דבריו נר"ו.
## דף קיג:
 <strong>ששה דברים נאמרו בסוס </strong>. נראה לי בס"ד דקא משמע לן לענין דינא במקח וממכר, שאם האדם קנה סוס מחבירו והתנה עמו שיהיה נקי מכל מום וגרעון, הנה אם נמצאו בו דברים אלו אין זה מום אלא חשיבות הן בסוס, כי כך הוא טבעו ומזגו של סוס בכל הני ששה דברים.
## דף קיח.
 <strong>ו'חבלו של משיח' דכתיב: <small>(תהלים קטו, א)</small> 'לא לנו ה' לא לנו' וגו', ואמר רבי יוחנן: זו שעבוד מלכיות </strong>. פירוש במצרים היו צריכין לישב ת"ל שנה בקושי השעבוד למתק חמשה שמות אלקים דכל שם עולה מספר 'לנו' <small>[אלקים 86×5=430]</small>, ועשה עמהם חסד ולא היה להם קושי השעבוד אלא פ"ו שנה כמנין 'לנו' <small>[86] </small>שהוא מספר שם אחד של אלקים, והשאר הונח מיתוקם ל'<strong>שעבוד מלכיות</strong>' שבהם יהיה <strong>חבלו של משיח</strong>, שבזה נמתקים שמות אלקים שהוא מספר 'לנו', ועל זה אמרו <strong>לא לנו ה</strong>', דיתמתק שם אלקים שהוא עולה לנו על ידי שם אל שהוא בחסד דכתיב<small> (תהלים נב, ג)</small> 'חסד אל כל היום' וגם על ידי שם הוי"ה.<br>וזהו שנאמר <small>(תהלים קיח, כז) '</small>אל ה' ויאר לנו' דהיינו שם אל ושם ה' יאירו בשם אלקים שהוא גימטריא לנו, ולכן אמרו <small>(תהלים קטו, א) </small><strong>לא לנו ה</strong>', ופסוק זה אמרו חנניה ששמו מורה על 'חנינה' שהוא סוד המיתוק שיתמתק שם אלקים, ועזריה שהוא 'עזר יה' אמר <strong>כי לשמך תן</strong> '<strong>כבוד</strong>' <small>[32]</small> ל"ב נתיבות חכמה בהתלבשות בינה, וחו"ב <small>[חכמה ובינה] </small>הוא סוד י"ה.
## דף קיח:
 <strong>כל מעשיהם נכתבין בקולמוס אחד </strong>. פירוש שלשה מיני בית ועד יש להממשלה, הראשון נקרא בדאיי"ה, ואלו רואין התביעה קודם הכל, והב' נקרא אסתינא"ף ואלו רואין אותה התביעה שנית אחריהם, והג' נקרא תמיי"ז ואלו רואין אותה התביעה באחרונה, וכולם קולמוס אחד לחומרא שאין סותרין אלו דברי אלו להטיב, אלא כולם עולין בהסכמה אחת להחמיר.<br>ומה שאמר <small>(ישעיה כג, יח)</small> '<strong>לא יאצר</strong>' זה בית אוצרותיו של אותו רשע, פירוש גופים של זרעו לא יתגיירו להיות ישראל. '<strong>ולא יחסן</strong>' זה בית גנזיו, אלו חלקי נפשות הטובים שיש בקליפה שלו לא יבואו בגלגול בזרעו אלא יתגלגלו בצדיקים ויזכו בהם ישראל, והצדיקים היושבים לפני ה' שעוסקים בתורה בארבע חלקיה שהם פרד"ס <small>[פשט, רמז, דרש, סוד] </small>שהם כנגד ד' אותיות שם הוי"ה ב"ה.
## דף קיט.
 <strong>בוא וראה, שלא כמדת הקדוש ברוך הוא, מדת בשר־ ודם </strong>. הא דאמר 'בא וראה' נראה לי בס"ד הכונה, הדברים האלו שאני אומר לך אינם דברי קבלה אלא בא אתה בעצמך לחקור ולדעת בענין זה ותראה בעיניך הדברים האלה כנים הם יען כי כל אדם יודע טבעו ומזגו דודאי טבע כל האדם הוא שאם ינצחוהו יהיה עצב, ואילו מצינו באמת בהקב"ה נוצחין ושמח! ונמצא אינו כמדת בשר ודם המדה של אלקים <strong>חיים</strong>.<br><strong>בשם ה' נעשה ונצליח לשם יחוד קודשא בריך הוא ושכינתיה</strong>
