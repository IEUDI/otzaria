# ביאור שטיינזלץ על תמיד
עדין שטיינזלץ
## דף כה:
 <big>משנה</big> <strong>בשלשה מקומות</strong> היו <strong>הכהנים שומרים</strong> בעזרה ש<strong>בבית המקדש,</strong> ואלו הם: ב<strong>בית אבטינס</strong> (הלשכה בה היו עושים את הקטורת), וב<strong>בית הניצוץ</strong> שבצפון העזרה, וב<strong>בית המוקד</strong> הנמצא אף הוא בצפון העזרה, מזרחית לבית הניצוץ. ומפרטים כיצד היתה נעשית שמירה זו: <strong>בבית אבטינס ו</strong>כן <strong>בבית הניצוץ היו עליות,</strong> ו<strong>הרובים</strong> (נערי הכהנים שטרם הגיע זמנם לעבוד במקדש) <strong>שומרים שם.</strong>
 ואילו ב<strong>בית המוקד</strong> לא היו עליות, שכן היתה תקרתו עגולה כ<strong>כיפה,</strong> <strong>ובית הגדול היה,</strong> והיה <strong>מוקף רובדין</strong> (אצטבאות רחבות) <strong>של אבן</strong> גזית, היוצאות מן הקיר אל תוך בית המוקד — <strong>זקני בית אב ישנים שם, ומפתחות העזרה בידם</strong> (ברשותם).
  ושם, בבית המוקד, היו <strong>פרחי כהונה</strong> (כהנים צעירים, העובדים במקדש) המזומנים לעבודה, ישנים. וכיצד היתה שנתם? — כל <strong>איש</strong> מהם, לא היה שוכב במטה, אלא על <strong>כסתו</strong> הנמצאת <strong>בארץ</strong> (בקרקע). <strong>לא היו</strong> הכהנים <strong>ישנים ב</strong>עוד <strong>בגדי קדש</strong> (בגדי כהונה) עליהם, <strong>אלא היו פושטין</strong> אותם מעליהם, ומקפלים אותם, <strong>ו</strong>לאחר מכן היו <strong>מניחין אותן</strong> על רצפת בית המוקד <strong>תחת ראשיהם, ו</strong>היו <strong>מתכסין בכסות עצמן</strong> (בבגדי חול שלהם). ואם <strong>אירע קרי</strong> (מקרה לילה, שיצא זרע בתוך השינה), <strong>לאחד מהן,</strong> ונטמא בכך, ונאסר לעבודה — הריהו <strong>יוצא</strong> מבית המוקד, <strong>והולך לו</strong>
## דף כו.
 <strong>במסיבה</strong> (בדרך סיבובית) <strong>ההולכת לו תחת הבירה</strong> (המקדש), ולא בעזרה עצמה (שהרי בעל קרי הוא, ואסור להיות בעזרה). <strong>ו</strong>על מנת להאיר את הדרך התת קרקעית הזו, היו <strong>נרות דולקין מכאן ומכאן,</strong> משני צדיה. <strong>עד שהוא מגיע לבית הטבילה. ומדורה היתה</strong> דולקת <strong>שם,</strong> כדי לחמם את הכהנים לאחר שטבלו. <strong>ו</strong>כן היה שם <strong>בית הכסא של כבוד,</strong> כדי שיטיל בו מימיו קודם שיטבול. ו<strong>זה היה כבודו:</strong> שהמבקש להיכנס אליו להפנות לצרכיו ו<strong>מצאו</strong> שהוא <strong>נעול</strong> — מתוך כך הריהו <strong>יודע שיש שם אדם,</strong> והריהו ממתין לו עד שיצא, ויכנס לאחריו. ואם מצאו כשהוא <strong>פתוח</strong> — <strong>בידוע שאין שם אדם,</strong> והריהו נכנס לשם.
  ולאחר מכן, <strong>ירד</strong> למקוה הטהרה, <strong>וטבל, עלה</strong> מהמקוה <strong>ונסתפג</strong> (ניגב עצמו במגבת), <strong>ונתחמם כנגד</strong> אש <strong>המדורה.</strong> ומשעשה כן, הוא חוזר ו<strong>בא</strong> לבית המוקד, <strong>ו</strong>שם הוא <strong>ישב לו אצל אחיו הכהנים, עד</strong> השחר <strong>ש</strong>אז <strong>היו</strong> ה<strong>שערים</strong> (דלתות העזרה) <strong>נפתחים,</strong> ואזי הוא <strong>יוצא</strong> אל מחוץ למקדש <strong>והולך לו,</strong> שהרי אף לאחר שטבל הריהו טבול יום, ואינו טהור לגמרי עד שתערב שמשו ואסור הוא בשהייה במקדש.
  כל <strong>מי</strong> מן הכהנים שבאותו בית אב העובד באותו יום בבית המקדש <strong>שהוא רוצה לתרום את המזבח</strong> (תרומת הדשן, סילוק האפר מעל המזבח החיצון),    
 הריהו <strong>משכים</strong> (מקדים) <strong>וטובל</strong> כנדרש מכל הנכנסים לעזרה <strong>עד שלא</strong> (בטרם) <strong>יבא הממונה</strong> על ההגרלה (ה"פיס") הנערכת בין הכהנים מי מהם יעשה כל אחת מעבודות המקדש, והגרלה זו על תרומת הדשן היא הראשונה, שכן היא העבודה הראשונה הנעשית בכל יום. ושואל: וכי באיזה שעה בא הממונה, וחוזר ומשיב: <strong>לא כל העתים</strong> בהן בא הממונה <strong>שוות,</strong> ש<strong>פעמים שהוא בא מקרות הגבר</strong> (קריאת התרנגול), <strong>או</strong> בזמן ה<strong>סמוך לו</strong> אם <strong>מלפניו או מאחריו.</strong>
 וכש<strong>הממונה בא</strong> אל בית המוקד בו היו כהני אותו בית אב, <strong>ודפק</strong> (מקיש בשער) <strong>עליהן</strong> (אליהם), שיפתחו לו את השער, <strong>ו</strong>כש<strong>הן פתחו לו, אמר להן: מי שטבל</strong> — <strong>יבא ויפיס</strong> (ישתתף בהגרלה), ולאחר מכן עמדו אלה שטבלו ו<strong>הפיסו</strong> (הגרילו), ו<strong>מי שזכה</strong> לעבוד את עבודת תרומת הדשן — <strong>זכה בו.</strong>
 <big>א גמרא</big> שנינו במשנתנו כי הכהנים שומרים בשלושה מקומות בבית המקדש. ושואלים: <strong>מנא הני מילי</strong> <small>[מנין הדברים הללו,</small> מה המקור בתורה לחובת השמירה<small>]?</small> <strong>אמר אביי</strong> בתשובה: שכן <strong>אמר קרא</strong> <small>[הכתוב]</small> <strong>"והחונים לפני המשכן קדמה לפני אהל מועד מזרחה משה ואהרן ובניו שומרים משמרת המקדש למשמרת בני ישראל"</strong> (במדבר ג, לח).
 <strong>אמרי</strong> <small>[אומרים]</small> בדחיית הדברים: <strong>אין</strong> <small>[</small>אכן <small>כן],</small> מתוך מקרא זה, <strong>שימור בעלמא</strong> <small>[סתם],</small> <strong>אשכחן דבעי</strong> <small>[מצאנו,</small> למדנו <small>שצריך],</small> וכן למדנו ממנו כי <strong>כהנים ולוים</strong> הם המצווים על <strong>שימור</strong> זה (שהרי נאמר בכתוב "משה ואהרן"  — משה הלוי, ואהרן הכהן), <strong>מיהו מתניתין קתני</strong> <small>[ואולם</small> ב<small>משנתנו שנינו]</small> כי הכהנים והלויים לא היו שומרים באותם מקומות, אלא <strong>בשלשה מקומות הכהנים שומרים בבית המקדש, ו</strong>אילו <strong>הלוים</strong> שומרים <strong>בעשרים ואחד מקום</strong> אחרים, וכפי ששנינו במשנה בתחילת מסכת מידות, <strong>ואילו</strong> ב<strong>קרא</strong> <small>[</small>ב<small>כתוב]</small> זה, שמירתם של ה<strong>כהנים ו</strong>ה<strong>לוים בהדי הדדי כתיב</strong> <small>[ביחד נאמרה]!</small>
 <strong>אמרי</strong> <small>[אומרים]</small> בתשובה: <strong>הכי קאמר</strong> <small>[כך אמר</small> הכתוב, כך יש לקוראו<small>]:</small> <strong>"והחונים לפני המשכן קדמה לפני אהל מועד מזרחה</strong> — <strong>משה",</strong> ולמדים מכאן שהלויים שומרים במקדש, <strong>והדר</strong> <small>[וחזר]</small> ואמר הכתוב <strong>"אהרן ובניו שומרי משמרת המקדש"</strong> — ומכאן למדים שהכהנים שומרים כשלעצמם, ובאופן זה: <strong>"אהרן"</strong> — <strong>בחד מקום</strong> <small>[במקום אחד],</small> <strong>"ובניו"</strong> — <strong>ב</strong>עוד <strong>שני מקומות,</strong> והרי אלה שלשה מקומות שבהם שומרים הכהנים עצמם.
 ושואלים: <strong>ממאי</strong> <small>[ממה,</small> מנין<small>]</small> שכך צריך לקרוא ולהבין את הכתוב? ומשיבים: <strong>מדכתיב</strong> <small>[מ</small>מה <small>שנאמר]</small> בתחילת כתוב זה לשון <strong>"והחונים" ו</strong>לאחר מכן <strong>כתיב</strong> <small>[נאמר]</small> בו בלשון <strong>"שומרים"</strong> — הרי זה מלמד כי מדובר בשתי קבוצות נפרדות, אלו המכונים בכתוב <strong>"חונים" לחוד</strong> <small>[לעצמם],</small> <strong>ו</strong>אלו המכונים <strong>"שומרים" לחוד</strong> <small>[לעצמם].</small>
 ושואלים עוד: למדנו מכאן שהכהנים והלויים שומרים במקומות נפרדים, ואולם עדיין <strong>אימא</strong> <small>[אמור]</small> שהכהנים <strong>כולהו בחד מקום לחודיה</strong> <small>[כולם,</small> שומרים <small>במקום אחד לעצמו]!</small> ודוחים: <strong>לא סלקא דעתך</strong> <small>[אינך יכול להעלות על דעתך]</small> לומר כן, שהרי כתוב זה מקיש את משה לאהרן ובניו, ומעתה יש לומר: <strong>מה משה</strong> — <strong>בחד מקום לחודיה</strong> <small>[במקום אחד לעצמו]</small> הוא שומר, ולא באותו מקום בו שומר אהרן, <strong>אף אהרן ובניו</strong> — כל אחד ואחד מהם <strong>בחד מקום לחודיה</strong> <small>[במקום אחד לעצמו]</small> הם שומרים.
 <strong>רב אשי אמר,</strong> מקור אחר יש בתורה ממנו אנו למדים כי הכהנים שומרם בשלשה מקומות, והוא <strong>מסיפיה דקרא</strong> <small>[מסופו של הכתוב]</small> הזה, שכן נאמר בכתוב <strong>"שומרים משמרת</strong> המקדש <strong>למשמרת",</strong> ושלש לשונות שמירה אלה מורות כי שלש שמירות נפרדות הן.
## דף כו:
 <big>א</big> שנינו במשנתנו כי <strong>בית אבטינס ובית הניצוץ</strong> היו עליות. ובהבנת הדברים הללו <strong>איבעיא להו</strong> <small>[נשאלה להם,</small> לחכמים<small>]</small> שאלה זו: האם הכוונה היא שבית אבטינס ובית הניצוץ עצמם <strong>עליות ממש הוו</strong> <small>[היו],</small> שהיו תחתיהן מדורים אחרים <strong>או דלמא</strong> <small>[שמא]</small> הכוונה היא שלא היה תחתיהן כל מדור אלא <strong>דהוו גביהי מגבה</strong> <small>[שהיו</small> בנויים על גבי עמודים ו<small>גבוהים]</small> היו <strong>כעליות?</strong>
 ומציעים: <strong>תא שמע</strong> <small>[בא,</small> ו<small>שמע]</small> פתרון לשאלה זו ממה <strong>דתנן</strong> <small>[ששנינו]</small> במשנה במסכת מדות המונה את שבעת שערי העזרה ומציינת בין השאר את מקומם של שלשת השערים <strong>שבצפון</strong> העזרה, שהם שער הניצוץ, שער הקרבן, ושער בית המוקד. ובתיאורו של <strong>שער הניצוץ</strong> שנינו שם: <strong>כמין אכסדרא</strong> (מבנה מקורה, הניצב על עמודים) <strong>היה,</strong> ובשני צידיו היו עמודים, <strong>ועלייה בנויה על גבה, שהכהנים שומרים</strong> שם <strong>מלמעלה,</strong> בעליה, <strong>ו</strong>אילו <strong>הלוים</strong> שומרים במקדש <strong>מלמטה,</strong> על גבי הקרקע. <strong>ופתח היה לו</strong> לבית הניצוץ הפונה <strong>לחול.</strong> הרי איפוא מוכח שהיתה זו עליה ממש.
  ודנים בדבר זה: <strong>מנא הני מילי</strong> <small>[מנין אלו הדברים],</small> מה מקורה של הלכה זו שיהיו הכהנים שומרים מלמעלה, והלויים מלמטה? <strong>דתנו רבנן</strong> <small>[ש</small>כן <small>שנו חכמים]</small> על האמור בתורה לאהרן הכהן: "וגם את אחיך מטה לוי שבט אביך הקרב אתך <strong>וילוו עליך וישרתוך</strong> ואתה ובניך אתך לפני אהל העדות" (במדבר יח, ג) — <strong>בעבודתך</strong> זו, של שמירת המקדש, שזו העבודה היחידה במקדש שגם אתה הכהן וגם הלוי מצווים בה, <strong>הכתוב מדבר.</strong> ובא הכתוב ללמדנו, שאין הלויים אלא כנלוים וטפלים בשמירתם לשמירת הכהנים ("וילוו עליך"), שאין הם שומרים כמו הכהנים בגובה המקדש, אלא בקרקעיתו.
  ודנים על לימוד זה: <strong>אתה אומר</strong> בפירוש הכתוב כי <strong>בעבודתך</strong> של שמירת הכהנים <strong>הכתוב מדבר, או</strong> שמא <strong>אינו</strong> מדבר <strong>אלא</strong> שהלויים נלוים אל הכהנים <strong>בעבודתם</strong> של הלויים, בנשיאת כלי המשכן, וזו היא הדרך בה הם נלוים אל הכהנים. ומשיבים: <strong>כשהוא</strong> הכתוב <strong>אומר</strong> באותה פרשה <strong>"ונלוו עליך ושמרו לכל כליו ולכל עבודתו</strong> את משמרת אהל מועד לכל עבודת האהל" (שם ד) — <strong>הרי בעבודתם</strong> של הלויים <strong>אמור</strong> מקרא, ויש איפוא לשאול: <strong>הא</strong> <small>[הרי]</small> מעתה <strong>מה אני מקיים</strong> (במה אני מעמיד) את הכתוב <strong>"וילוו עליך וישרתוך"?</strong> — <strong>בעבודתך</strong> של כהונה שמשתתפים בה הלויים <strong>הכתוב מדבר. הא</strong> <small>[הרי]</small> זו, השמירה המשותפת לכהנים וללויים. ו<strong>כיצד</strong> היא נעשית? ה<strong>כהנים</strong> — היו <strong>שומרים מלמעלה, ו</strong>אילו ה<strong>לוים</strong> — שומרים <strong>מלמטה. 
   
 ב</strong>שנינו במשנתנו כי
 <strong>בית המוקד</strong> היה <strong>כיפה, ובית גדול היה,</strong> והוא המקום השלישי בו שומרים הכהנים. ומדברי המשנה משמע שבבית המוקד כמו בשני המקומות האחרים היה רק שומר אחד.
  ושואלים:  <strong>ו</strong>רק <strong>חד</strong> <small>[אחד]</small> <strong>שומר הוא דהוה</strong> <small>[שהיה]</small> <strong>בבית המוקד? ורמינהי</strong> <small>[ומשליכים,</small> מראים סתירה<small>]</small> לכך ממה ששנינו במסכת מדות: <strong>שני שערים היו בבית המוקד,</strong> ה<strong>אחד</strong> מהם, הנמצא בצפון בית המוקד היה <strong>פתוח לחיל</strong> (השטח שבין העזרה להר הבית והוא חולין) <strong>ו</strong>ה<strong>אחד,</strong> הנמצא בדרום בית המוקד היה <strong>פתוח לעזרה.</strong> ו<strong>אמר רבי יהודה: ב</strong>שער <strong>זה ש</strong>היה פתוח לעזרה בו היו <strong>נכנסין</strong> בכל בוקר <strong>לעזרה</strong> — <strong>פשפש</strong> (פתח) <strong>קטן היה לו</strong> בתוך השער, <strong>שבו</strong> היו <strong>נכנסין</strong> על מנת <strong>לבלוש</strong> (לחפש ולבדוק) את <strong>העזרה,</strong> אם הכל מונח במקומו כראוי. ויש לשאול, כיון ששני שערים היו שם, ראוי היה שתהיינה שם שתי שמירות! <strong>אמר אביי</strong> בתשובה: <strong>כיון דגבי הדדי הוו קיימי</strong> <small>[זה אצל זה היו עומדים]</small> שני השערים הללו — <strong>סגי להו בחד</strong> <small>[די להם באחד]</small> ה<strong>שומר</strong> אותם, שכן השומר בשער זה הריהו <strong>דוי להכא ודוי להכא</strong> <small>[רואה לכאן ורואה לכאן],</small> ונשמרים בכך שני השערים.
 <big>ג</big> ועוד שנינו במשנתנו כי בית המוקד היה <strong>מוקף</strong> (בחלקו של חול) <strong>רובדין של אבן.</strong> ומבררים: <strong>רובדין</strong> אלה <strong>מאי ניהו</strong> <small>[מה הם,</small> מה טיבם<small>]?</small> <strong>גזרתא דאצטבתא</strong> <small>[אבנים גזורות,</small> חצובות ומסותתות<small>],</small> <strong>דסלקי בהו</strong> <small>[שעולים בהן</small> הכהנים<small>]</small> <strong>לאצטבתא</strong> <small>[שורת אבנים בולטות]</small> לשכב שם. ושואלים: <strong>ומי הוו מיפלגי</strong> <small>[והאם היו חוצים,</small> גוזרים<small>]</small> <strong>אבנים</strong> בבנין המקדש? <strong>והכתיב</strong> <small>[והרי נאמר]</small> בתיאור בנין בית המקדש בימי שלמה <strong>"והבית בהבנותו אבן שלמה</strong> מסע נבנה ומקבות והגרזן כל כלי ברזל לא נשמע בבית בהבנותו" (מלכים א ו, ז), ומכאן שכל אבן ואבן היתה שלמה, וכפי שהיתה בשעה שהוסעה (הובאה) ממקום מחצבתה, כך נבנתה במקדש, בלא שיונף עליה כלי ברזל לגוזרה!
 <strong>אמר אביי</strong> בתשובה: כל האיסור שלא להניף על אבני המקדש ברזל הוא רק בתוך בית המקדש עצמו ("לא נשמע בבית") ואולם אין כל איסור לתקן את האבנים מחוצה לו אף בברזל. וכאן מדובר באופן <strong>דמתקני ומייתי מעיקרא</strong> <small>[שהיו</small> בוני המקדש <small>מתקנים</small> אותם בכלי ברזל מחוץ למקדש <small>ומביאים מתחילה,</small> קודם בנייתן במקדש<small>]</small> שני סוגי אבנים, <strong>אבני זוטרתא ואבני רברבתא</strong> <small>[אבנים קטנות ואבנים גדולות],</small> <strong>כדכתיב</strong> <small>[כנאמר]</small> בבנין המקדש "ומיוסד אבנים יקרות גדולות <strong>אבני עשר אמות ואבני שמונה אמות"</strong> (שם ז, י), ושורת האבנים בנות עשר אמות (הבולטת שתי אמות משורת האבנים בנות שמונה האמות), היא ששימשה למשכב לכהנים.
 <big>ד</big> ובעניינם של רובדי אבן אלה, שנינו עוד במשנתנו כי <strong>זקני בית אב</strong> היו <strong>ישנים שם,</strong> על הרובדים הללו. <strong>ו</strong>שואלים: <strong>אמאי</strong> <small>[מדוע]</small> הם ישנים על הרובדים הללו? <strong>לעיילי</strong> <small>[שיכניסו]</small> לבית המוקד <strong>מטות,</strong> ויישנו עליהן! <strong>אמר אביי</strong> בתשובה: אין עושים כן, כי <strong>לאו אורח ארעא</strong> <small>[אין</small> זה <small>דרך ארץ],</small> <strong>לעיולי</strong> <small>[להכניס]</small> <strong>מטות לבית המקדש.</strong>
 <big>ה</big> שנינו עוד במשנה כי <strong>פרחי כהונה</strong> היו שוכבים שם על הארץ, כאשר כל <strong>איש</strong> ואיש מהם שוכב על <strong>כסותו</strong> שמונחת <strong>בארץ.</strong> ומבררים: <strong>אמאי התם</strong> <small>[מדוע, שם,</small> בתחילת המשנה<small>]</small> התנא <strong>קרי להו</strong> <small>[קורא להם,</small> מכנה אותם<small>]</small> בשם <strong>"רובים"</strong> (שכך שנינו בה ש"הרובים שומרים שם"), ואילו <strong>הכא קרי להו</strong> <small>[כאן</small> הוא <small>קורא להם]</small>
## דף כז.
 <strong>"פרחי כהונה"? אמרי</strong> <small>[אומרים]</small> חכמים בהסבר הדברים: אכן <strong>אין</strong> <small>[כן]</small> ראויים הדברים להישנות כך, וטעם הדבר, <strong>התם</strong> <small>[שם,</small> בתחילת משנתנו<small>]</small> שמדובר בה בכהנים השומרים בבית אבטינס ובבית הניצוץ, ש<strong>לא מטו</strong> <small>[באו]</small> עדיין לכלל אפשרות <strong>למעבד</strong> <small>[לעבוד]</small> <strong>עבודה</strong> במקדש שכן לא היו השומרים אלא אלה שעדיין לא הגיעו לגיל העבודה (שהרי אלה שהגיעו לכך אינם מסתפקים בשמירה אלא רוצים לעבוד עבודה גמורה) ולכך <strong>קרי להו</strong> <small>[קורא להם]</small> התנא בכינוי <strong>"רובים"</strong> (נערים), ואולם <strong>הכא</strong> <small>[כאן,</small> בהמשך משנתנו<small>]</small> שמדובר בכהנים הישנים בבית המוקד, <strong>דמטו להו למעבד</strong> <small>[ש</small>כבר <small>באו להם לעבוד,</small> שהריהם מכלל הראויים לעבודה<small>]</small> <strong>עבודה</strong> במקדש — <strong>קרי להו</strong> <small>[קורא להם]</small> התנא בכינוי <strong>"פרחי</strong> כהונה".
 <big>א</big> כדברי משנתנו (הפותחת את מסכתנו) בענין שמירת הכהנים בשלושה מקומות במקדש, כך הם גם דברי המשנה הפותחת את המסכת הבאה, מסכת מידות, ושנינו שם עוד שאף הלוים היו בין שומרי המקדש. שכן <strong>תנן התם</strong> <small>[שנינו שם]:</small> <strong>בשלשה מקומות הכהנים שומרים בבית המקדש: בבית אבטינס, ובבית הניצוץ, ובבית המוקד.</strong>
 <strong>והלוים</strong> שומרים <strong>בעשרים ואחד מקומות</strong> במקדש. וכך נתחלקו משמרות לויים אלה: <strong>חמשה</strong> משמרות — מופקדים <strong>על</strong> שמירתם של <strong>חמשה שערי הר הבית. ארבעה</strong> משמרות לויים — מופקדים <strong>על</strong> שמירת <strong>ארבע פנותיו</strong> של הר הבית <strong>מבפנים</strong> לחומת הר הבית. ועוד <strong>חמשה</strong> משמרות לויים — מופקדים <strong>על</strong> שמירתם של <strong>חמשה שערי</strong> ה<strong>עזרה. ו</strong>עוד <strong>ארבעה</strong> משמרות לויים — מופקדים <strong>על</strong> שמירת <strong>ארבע פנותיו</strong> של העזרה <strong>מבחוץ</strong> לחומת העזרה. ומשמר <strong>אחד</strong> של לויים — הריהו מופקד על השמירה <strong>בלשכת הקרבן</strong> (מקום שהייתן של הבהמות העומדות להקרבה, וכבר נבדקו אם אין בהן מום הפוסלן להקרבה), <strong>ו</strong>משמר <strong>אחד</strong> של לויים — מופקד על השמירה <strong>בלשכת הפרוכת</strong> (מקום אריגתה של הפרוכת), <strong>ו</strong>עוד משמר <strong>אחד</strong> של לויים — על השמירה ל<strong>אחורי בית הכפורת</strong> (השטח שבין קודש הקדשים ובין החומה המערבית של הר הבית).
  ודנים בדין זה של שמירת הלויים בעשרים ואחד מקומות במקדש: <strong>מנהני מילי</strong> <small>[מנין אלה הדברים,</small> מה מקורם בתורה<small>]?</small> <strong>אמר רב יהודה מ</strong>העיר <strong>סורא,</strong> האמורא, <strong>ואמרי לה</strong> <small>[ו</small>יש <small>האומרים אותה</small> אימרה<small>]</small> כי <strong>במתניתא תנא</strong> <small>[בברייתא</small> היא <small>שנויה],</small> ומדברי תנאים היא: <strong>דכתיב</strong> <small>[ש</small>כן <small>נאמר]</small> בחלוקה של הלויים השומרים בשערי המקדש ("למחלקות לשוערים", דברי הימים א, כו, א) בימי דוד (לצורך עבודתם במקדש, לכשיבנה על ידי שלמה בנו): <strong>"למזרח הלוים ששה, לצפונה</strong> <strong>לוים</strong> [ליום] <strong>ארבעה, לנגבה לוים</strong> (ליום) <strong>ארבעה, ולאסופים שנים שנים. לפרבר למערב ארבעה למסלה שנים לפרבר</strong> (שם, יז—יח).
 <strong>אמרי</strong> <small>[אומרים]</small> בתהיה על הסבר זה: והרי <strong>הני</strong> <small>[אלה]</small> משמרות הלויים המנויים במקרא זה <strong>עשרים וארבעה הוו</strong> <small>[היו]</small> מספרם הכולל (במזרח — ששה, בצפון ובדרום — ארבעה וארבעה, לאסופים — שנים ושנים שהם ארבעה, הרי אלה שמונה עשר. ועוד ששה לפרבר למערב. הרי מספרם הכולל הוא עשרים וארבעה)! <strong>אמר אביי</strong> בהסבר הדברים: <strong>הכי קאמר</strong> <small>[כך הוא,</small> הכתוב <small>אומר,</small> זו כוונתו<small>]:</small> <strong>לאסופים</strong> — <strong>שנים</strong> שהם <strong>(שנים)</strong> בלבד, שאין זה אלא כפל לשון, כמצוי בכתובים.
  ומקשים על תשובת אביי: והרי <strong>אכתי</strong> <small>[עדיין],</small> אף לפי הסבר זה, עדיין <strong>עשרין ותרי הוו</strong> <small>[עשרים ושנים</small> משמרות לויים <small>היו],</small> ולא עשרים ואחד! ומתרצים: <strong>היאך</strong> <small>[זה]</small> המשמר של ה<strong>פרבר</strong> — שומר <strong>חד הוה</strong> <small>[אחד</small> בלבד <small>היה],</small> <strong>ו</strong>זה שנאמר בכתוב "שנים לפרבר" — כי לוי <strong>אחרינא</strong> <small>[אחר]</small> שאינו שומר, על מנת להיות עם השומר <strong>בצוותא</strong> <small>[ביחד]</small> <strong>הוא דאזיל ויתיב גביה</strong> <small>[שהלך וישב אצלו],</small> ובמה נתייחד דווקא לוי זה שהוא צריך לצוותא ולא השאר — <strong>משום דקאי אבראי</strong> <small>[שהיה עומד,</small> ניצב על משמרתו <small>בחוץ],</small> ואולם בשאר המשמרות לא היה צריך צוותא שכן מקומות השמירה היו סמוכים זה לזה והיו השומרים סמוכים איפוא זה לזה.
  ומבררים עוד: <strong>מאי</strong> <small>[מה</small> פירוש<small>]</small> הכתוב <strong>"לפרבר"? אמר רבה בר רב שילא:</strong> מלה זו הריהי צירוף שתי מילים ארמיות, <strong>כמאן דאמר</strong> <small>[כמי שאומר]:</small> <strong>כלפי בר</strong> <small>[חוץ].</small>
 <strong>ואיבעית אימא</strong> <small>[ואם תרצה אמור]</small> תירוץ אחר: אכן <strong>לעולם עשרים וארבעה</strong> משמרות היו אלה, <strong>כדכתיב</strong> <small>[כמו ש</small>אכן <small>נאמר]</small> בכתוב זה, ואולם <strong>תלתא מינייהו</strong> <small>[שלשה מתוכם]</small> — משמרות של <strong>כהנים</strong> היו, <strong>ועשרין וחד</strong> <small>[ועשרים ואחד]</small> המשמרות האחרים — של <strong>לוים.</strong>
 ותוהים על הסבר זה: <strong>והא הכא</strong> <small>[והרי כאן,</small> בכתוב זה<small>],</small> משמרות <strong>לוים הוא דכתיב</strong> <small>[שנאמר]</small> בו במפורש ("למזרח הלוים..."), ואין הכהנים נזכרים בו, והרי איפוא שכל עשרים וארבעה המשמרות כולם היו של לויים! ומשיבים: אף הכהנים נזכרים בכתוב זה, שכן בכלל הלשון "לויים" האמור בו כלולים אף הכהנים, ו<strong>כ</strong>שיטת <strong>ר' יהושע בן לוי,</strong> שכן <strong>אמר ר' יהושע בן לוי: בעשרים וארבעה מקומות</strong> במקרא <strong>נקראו</strong> ה<strong>כהנים "לוים", ו</strong>כתוב <strong>זה</strong> הוא <strong>אחד מהן,</strong> ויש ממנו ללמד על השאר — <strong>"והכהנים הלוים בני צדוק</strong> אשר שמרו את משמרת מקדשי..." (יחזקאל מד, טו), הרי שהכהנים נקראים אף בשם "לוים".
 <big>ב</big> ומבררים עוד דברי משנה זו שבמסכת מדות, שנינו בה כי <strong>חמשה</strong> משמרות לויים — מופקדים <strong>על</strong> שמירת <strong>חמשה שערי הר הבית, וארבעה</strong> משמרות נוספים — על ארבעה פנותיו מתוכו,
   
 ועוד <strong>חמשה</strong> משמרות — המופקדים <strong>על</strong> שמירת <strong>חמשה שערי</strong> ה<strong>עזרה, ו</strong>עוד <strong>ארבעה</strong> — המופקדים <strong>על</strong> שמירת <strong>ארבעה פנותיו מבחוץ.</strong> ושואלים: <strong>מאי שנא</strong> <small>[</small>ב<small>מה שונה,</small> מיוחד<small>]</small> הוא <strong>הר הבית</strong> — <strong>דעבדינן</strong> <small>[שעושים אנו]</small> את שמירתו <strong>מתוכו, ומאי שנא</strong> <small>[ו</small>ב<small>מה שונה,</small> מיוחדת<small>]</small> היא ה<strong>עזרה</strong> — <strong>דעבדינן</strong> <small>[שעושים אנו]</small> את שמירתה <strong>מבחוץ?</strong>
 <strong>אמרי</strong> <small>[אומרים]</small> בתשובה: בשמירת <strong>הר הבית, דאי תמה ובעי מיתב</strong> <small>[שאם התעייף</small> השומר שם מהעמידה הממושכת על רגליו, <small>ורוצה לשבת,</small> לנוח<small>]</small> — הריהו <strong>יתיב</strong> <small>[יושב],</small> שהרי מותרת הישיבה בהר הבית, לכך <strong>אמרינן</strong> <small>[אומרים אנו,</small> נקבעה הלכה<small>]</small> כי שמירתו <strong>מתוכו.</strong> מה שאין כן ב<strong>עזרה, דאי תמה ובעי למיתב</strong> <small>[שאם התעייף, ורוצה לשבת,</small> לנוח<small>]</small> — <strong>לא מצי יתיב</strong> <small>[אינו יכול לשבת],</small> שהרי <strong>אמר מר</strong> <small>[החכם]:</small> <strong>אין</strong> ה<strong>ישיבה בעזרה</strong> מותרת <strong>אלא למלכי בית דוד בלבד,</strong> לכך <strong>אמרינן</strong> <small>[אומרים אנו,</small> נקבעה הלכה<small>]</small> כי שמירתו <strong>מבחוץ,</strong> שאם יתעייף יוכל להתיישב.
 <big>ג</big> עוד <strong>אמר מר</strong> <small>[החכם]</small> במשנה זו כי <strong>חמשה</strong> משמרות היו מופקדים <strong>על</strong> שמירת <strong>חמשה שערי עזרה,</strong> ותוהים: <strong>ו</strong>האם <strong>חמשה שערים הוא דהוי</strong> <small>[שהיו]</small> <strong>ב</strong>חומת <strong>עזרה?! ורמינהי</strong> <small>[ומשליכים,</small> מראים סתירה<small>]</small> ממה ששנינו במסכת מדות כי <strong>שבעה שערים היו ב</strong>חומת ה<strong>עזרה,</strong> <strong>שלשה בצפון, ושלשה בדרום, ואחד במזרח,</strong> ואם כן ראוי היה להעמיד משמרות בכל שבעת השערים!
 <strong>אמר אביי</strong> בתשובה: אף שאכן שבעה שערים הם, אין שומרים אלא בחמישה מהם, כי <strong>תרי מינייהו</strong> <small>[שניים מהם</small> מהשערים הללו<small>]</small> שער הניצוץ ובית המוקד <strong>לא</strong> היו <strong>צריכי</strong> <small>[צריכים]</small> <strong>שימור</strong> על ידי משמרות לויים, שכן שמרו בהם הכהנים, כמבואר במשנתנו. <strong>רבא אמר</strong> תירוץ אחר: אין להביא סתירה ממשנה זו לענין מספרם של שערי העזרה, כיון שמחלוקת <strong>תנאי</strong> <small>[תנאים]</small> <strong>היא</strong> באשר למספרם של השערים. <strong>דתניא</strong> <small>[ש</small>כן <small>שנינו</small> בברייתא<small>]:</small> בסדר המינויים במקדש, <strong>אין פוחתין משלשה עשר גזברין ומשבעה אמרכלין. ר' נתן אומר: אין פוחתין משלשה עשר גזברין, כנגד שלשה עשר שערים</strong> שהיו בבית המקדש. ומעתה כאשר <strong>דל</strong> <small>[טול,</small> הפחת<small>]</small> ממספר זה של השערים את <strong>חמשה</strong> השערים של <strong>הר הבית</strong> — <strong>פשו להו תמניא</strong> <small>[נשארו להם שמונה]</small> שערים שב<strong>עזרה. אלמא</strong> <small>[הרי איפוא],</small> מכאן נלמד כי שיטות שונות יש בדבר <strong>איכא</strong> <small>[יש]</small> <strong>תנא</strong> ש<strong>אמר</strong> כי <strong>תמניא הוו</strong> <small>[שמונה</small> שערים <small>היו]</small> בעזרה, <strong>ואיכא</strong> <small>[ויש]</small> <strong>תנא</strong> ש<strong>אמר</strong> כי <strong>שבעה</strong> היו בעזרה, <strong>ואיכא</strong> <small>[ויש]</small> <strong>תנא</strong> ש<strong>אמר</strong> כי <strong>חמשה</strong> שערים <strong>הוו</strong> <small>[היו].</small> ומשנתנו כשיטה שחמישה שערים היו.
 <big>ד</big> ושבים לבירור דברי משנתנו, שנינו בה כי הכהנים הישנים בבית המוקד <strong>לא היו ישנים בבגדי קדש</strong> אלא היו פושטים את בגדיהם ומקפלים אותם ומניחים אותם תחת ראשיהם. ומדייקים בדברים: דווקא מעשה <strong>שינה הוא</strong> ש<strong>לא</strong> עשו הכהנים בהיות בגדיהם עליהם (ומשום החשש שיפיח הישן תוך שנתו, והרי זה גנות לבגדי הכהונה שעליו), <strong>אבל</strong> מעשה אחר הנעשה בהקיץ, וכגון ה<strong>הילוך</strong> בבגדים הללו — היו <strong>מהלכים,</strong> אף שאין זה לצורך עבודה במקדש. ומעתה <strong>שמעת מינה</strong> <small>[שומע,</small> לומד <small>אתה ממנה],</small> כי <strong>בגדי כהונה ניתנו ליהנות בהן!</strong>
 <strong>אמרי</strong> <small>[אומרים]</small> בדחיית הראיה: אין לדייק כן, שהרי ניתן לומר כי <strong>הוא הדין</strong> ש<strong>אפילו</strong> ה<strong>הילוך</strong> בבגדי כהונה <strong>נמי</strong> <small>[גם כן]</small> <strong>לא</strong> הותר לכהנים שלא לצורך עבודה, ויכול היה התנא במשנתנו להשמיענו אכן דבר חידוש גדול יותר שאף לא היו מהלכים בהם, <strong>והא דקתני</strong> <small>[וזה ששנינו]</small> כי <strong>לא היו ישנים</strong> בהם — <strong>משום דבעי למיתנא סיפא</strong> <small>[שרצה</small> התנא <small>לשנות</small> את <small>הסוף,</small> את המשך דבריו<small>]:</small> <strong>אלא פושטין</strong> היו את בגדיהם <strong>ומקפלין ומניחין אותן תחת ראשיהן</strong> לפני השינה, משום כך <strong>קתני רישא נמי</strong> <small>[הוא שונה תחילת</small> דבריו <small>גם כן]</small> ש<strong>לא היו ישנים</strong> בבגדי כהונה.
  ותוהים:  <strong>והא גופה קא קשיא</strong> <small>[והרי</small> לפי זה דברי המשנה <small>עצמה קשים,</small> סותרים דחייה זו<small>],</small> שהרי שנינו בה: <strong>ומניחין</strong> הכהנים <strong>אותן</strong> (את בגדי הכהונה) <strong>תחת ראשיהן,</strong> ומשמשים איפוא הבגדים להם ככר לשינה — <strong>שמע מינה</strong> <small>[למד מכאן]</small> כי <strong>בגדי כהונה ניתנו ליהנות בהם!</strong> ודוחים: <strong>אימא</strong> <small>[אמור]</small> כך בכוונת דברי המשנה הללו: ומניחים אותם לא תחת ראשיהם, אלא <strong>נגד ראשיהם,</strong> מן הצד.
 <strong>אמר רב פפא: שמע מינה</strong> <small>[למד מכאן,</small> מתוך תירוץ זה<small>]</small> כי כשם שמותר להניח את בגדי הכהונה בצד ראשי הכהנים הישנים, אף <strong>תפילין</strong> שחלץ אותם אדם מעליו בשעה שהולך הוא לישון, והניחם <strong>מן הצד</strong> לראשו, ולא תחת ראשו ממש — <strong>שריין</strong> <small>[מותרים]</small> לעשות כן, <strong>ולא חיישינן דלמא מיגנדר ונפיל עלייהו</strong> <small>[ואין אנו חוששים שמא יטלטל מצד לצד</small> תוך כדי שנתו, <small>ויפול עליהם],</small> ויביאם בכך לידי גנות.
  ומעירים:  <strong>הכי נמי מסתברא</strong> <small>[כך גם כן מסתבר]</small> לומר בכוונת דברי משנתנו שמונחים בגדי הכהונה לא תחת ראשי הכהנים אלא <strong>כנגד ראשיהן, דאי אמרת</strong> <small>[ש</small>כן <small>אומר אתה]</small> שהניח את הבגדים <strong>תחת ראשיהן</strong> ממש, יש להקשות: <strong>נהי</strong> <small>[אמנם]</small> אף אם נאמר כי <strong>ניתנו</strong> בגדי כהונה <strong>ליהנות בהן,</strong> ואולם <strong>תיפוק ליה</strong> <small>[יצא לו]</small> שאסור הדבר <strong>משום איסורא</strong> <small>[איסור]</small> <strong>כלאים</strong> שבבגדי כהונה, שלא הותר לבישת בגדים אלה שיש בהם כלאים אלא בשעת העבודה!
## דף כז:
 <strong>הניחא למאן דאמר</strong> <small>[זה נוח ל</small>שיטת <small>מי שאומר]</small> כי <strong>אבנטו של כהן גדול</strong> <strong>לא זהו אבנטו של כהן הדיוט,</strong> שהוא אחד מארבעה בגדי כהונה של כהן הדיוט. שכן באבנטו של כהן גדול היה אכן כלאים, כמפורש בתורה שנעשה מן התכלת והארגמן ותולעת השני (שהם ממיני הצמר) ומן השש (שהוא פשתן), והרי זה בכלל כלאי בגדים. ואולם לדעתו אבנטו של כהן הדיוט (שלא נתפרש בתורה ממה נעשה) נעשה כשאר בגדיו מן השש בלבד, ולא היו בו איפוא כלאים. ולפי שיטה זו, מובן מדוע הניחו הכהנים את בגדיהם תחת ראשיהם, שהרי אין בדבר משום כלאים. <strong>אלא למאן דאמר</strong> <small>[ל</small>שיטת <small>מי שאומר]</small> כי <strong>אבנטו של כהן הדיוט זהו אבנטו של כהן גדול,</strong> ואף באבנטו של כהן הדיוט היה כלאים, <strong>מאי איכא למימר</strong> <small>[מה יש לומר]</small> בתשובה לשאלה כיצד הניחו אותם תחת ראשיהם? אלא מכאן ראיה שלא הניחום תחת ראשיהם ממש, אלא כנגד ראשיהם.
 <strong>וכי תימא</strong> <small>[ואם תאמר]</small> בדחייה שבאמת הניחום תחת ראשיהם, אף שיש בהם כלאים, והטעם שלא הקפידו בכך, משום ש<strong>כלאים</strong> רק <strong>ב</strong>דרך <strong>עליה</strong> על הגוף <strong>ולבישה הוא</strong> ש<strong>אסור,</strong> שכן נאמר בכתוב "ובגד כלאים שעטנז לא יעלה עליך" (ויקרא יט, יט), <strong>אבל מימך תותיה</strong> <small>[להציע אותו תחתיו</small> של השוכב עליו<small>]</small> — <strong>שפיר דמי</strong> כדבר <small>[יפה,</small> ראוי <small>נחשב]</small> הוא — <strong>ו</strong>אולם אין לומר כך, שכן <strong>התניא</strong> <small>[הרי שנויה</small> ברייתא<small>]</small> על משמעות הכתוב באיסור כלאים: <strong>"לא יעלה עליך"</strong> — <strong>אבל אתה מציעו תחתיך:</strong> שכך הוא מדין תורה, <strong>אבל אמרו חכמים</strong> ש<strong>אסור לעשות כן,</strong> מחשש <strong>שמא תיכרך נימא</strong> (שערה) <strong>אחת</strong> מבגד הכלאים <strong>על בשרו</strong> של השוכב על הבגד, ונמצא עובר על איסור תורה שמעלה מבגד כלאים על הגוף.
 <strong>וכי תימא</strong> <small>[ואם תאמר]</small> בהסבר הדברים, שהכהנים לא נהגו במקדש להניח כלאים תחת ראשם אלא כאשר היה <strong>מפסיק</strong> (חוצץ) <strong>מידי</strong> <small>[דבר]</small> כלשהו בין ראשם של הכהנים לבין בגדי הכלאים שתחתיהם, באופן שלא יתכן שתיכרך נימה מבגד הכלאים על השוכב — <strong>והאמר</strong> <small>[הרי אמר]</small> <strong>ר' שמעון, אמר ר' יהושע בן לוי, אמר ר' יוסי בן שאול משום קהלא קדישא</strong> <small>[בשם קהילת קודש]</small> <strong>שבירושלים: אפילו</strong> היו <strong>עשר מצעות</strong> מונחות <strong>זו על גב זו, ו</strong>בגד <strong>כלאים</strong> מונח <strong>תחתיהן</strong> — <strong>אסור לישן עליהן,</strong> על המצע העליון, אף שודאי שבאופן זה אין לחשוש שתיכרך נימה מבגד הכלאים על השוכב. <strong>אלא שמע מינה</strong> <small>[למד מכאן]</small> כי לא היו הבגדים תחת ראשיהם, אלא <strong>נגד ראשיהן.</strong>
 <strong>ואי בעית אימא</strong> <small>[ואם תרצה אמור]</small> הסבר אחר למשנתנו: אכן אפשר לומר שהיו הבגדים תחת ראשיהם ממש, ואולם אין המדובר בכל בגדי הכהונה, אלא רק <strong>באותן</strong> בגדים <strong>שאין בהן כלאים. רב אשי אמר</strong> הסבר אחר: מדובר במשנתנו אפילו בבגדים שיש בהם כלאים, ואכן הניחום הכהנים תחת ראשיהם, ואולם אין בדבר משום איסור כלאים, שכן <strong>בגדי כהונה קשין הן,</strong> ואין בשכיבה עליהם משום איסור. וכפי ש<strong>אמר רב הונא בריה</strong> <small>[בנו של]</small> <strong>רב יהושע: הא נמטא גמדא דנרש</strong> <small>[אותו לבד קשה</small> של כלאים שמייצרים בעיר <small>נרש]</small> — <strong>שריא</strong> <small>[מותר]</small> אף אם יש בו כלאים כיון שאינו מחמם את הלובש אותו ולא אסרה התורה אלא דבר הדומה לבגד שיש בלבישתו משום הנאה. לאחר המשא והמתן הזה לא הגענו לתשובה ברורה לשאלה האם מותר ליהנות מבגדי כהונה שלא לצורך העבודה.
  ומביאים ראיה אחרת, <strong>תא שמע</strong> <small>[בוא</small> ו<small>שמע]</small> ממה ששנינו: <strong>בגדי כהונה, היוצא בהן למדינה,</strong> מחוץ למקדש — <strong>אסור. ו</strong>אילו <strong>במקדש, בין בשעת עבודה ובין שלא בשעת עבודה</strong> — <strong>מותר.</strong> וטעם הדבר: <strong>מפני שבגדי כהונה ניתנו ליהנות בהן.</strong> והרי לנו ראיה מפורשת. ומסכמים: אכן <strong>שמע מינה</strong> <small>[למד מכאן]</small> שבגדי כהונה הותרו אף שלא בשעת עבודה.
  ושואלים לגופה של ברייתא זו: <strong>ובמדינה לא</strong> הותרו הכהנים ללבוש בגדי כהונה כלל? <strong>והתניא</strong> <small>[והרי שנויה</small> ברייתא<small>]</small> בביאור מגילת תענית, שנאמר בה כי <strong>בעשרים ואחד בו</strong> בחודש טבת — <strong>יום הר גריזים</strong> הוא, וקבעו אותו יום שמחה ש<strong>לא למיספד</strong> <small>[להספיד]</small> בו, משום שאירעה בו תשועה לישראל. <strong>כדאיתא</strong> <small>[כמו שיש,</small> כנמצא<small>]</small> <strong>ב</strong>מסכת <strong>יומא פרק "בא לו כהן גדול (קרוב)</strong> לקרות" (סט, א), ולשם הקצור לא הובא כאן הדבר אלא רק ציון של מראה מקום. וכך שנינו שם: אותו יום בקשו הכותיים (שומרונים) מאלכסנדר מוקדון על המקדש להחריבו, ונתן להם רשות. ובאו והודיעו על כך לשמעון הצדיק שהיה כהן גדול באותה עת. לבש שמעון הצדיק בגדי כהונה והתעטף בבגדי כהונה, ומיקירי ירושלים היו עמו, ואבוקות של אש בידיהם. וכל הלילה היו נציגי ישראל אלה הולכים בצד זה, וצבאו של אלכסנדר היה הולך מצד זה. כיון שעלה עמוד השחר, אמר להם אלכסנדר לכותיים: מי הללו שבאים לקראתנו? אמרו לו: אלה הם היהודים שמרדו בך. כיון שהגיעו למקום הנקרא אנטיפטרס, זרחה חמה, ופגשו שני המחנות אלה באלה. כיון שראה אלכסנדר את שמעון הצדיק, ירד ממרכבתו והשתחוה לפניו. אמרו לו מלוויו: מלך גדול שכמותך ישתחוה ליהודי זה? אמר להם: יפה עושה אני כן, כי דמות דיוקנו של זה מנצחת לפני בבית מלחמתי, שכאשר אני נלחם אני רואה מעין דמות זו הולכת לפני כסימן של נצחון. אמר להם לשלוחי ישראל: למה באתם? אמרו לו: אפשר בית המקדש, מקום בו מתפללים עליך ועל מלכותך שלא תחרב, יתעוך גויים הללו להחריבו?! אמר להם: מי הם הללו? אמרו לו: כותיים הללו, הם שעומדים לפניך. אמר להם: הריהם מסורים בידכם לעשות בהם כרצונכם. מיד, נקבום בעקביהם, ותלאום בזנבי סוסיהם, והיו מגררים אותם על הקוצים ועל הברקנים, עד שהגיעו להר גריזים. כיון שהגיעו להר גריזים, ששם היה לכותיים מקדש — חרשוהו, וזרעוהו כרשינים, כסמל לחורבן גמור, ששוב אין אותו מקום ראוי עוד לבנין, כדרך שבקשו הכותיים לעשות לבית המקדש. ואותו היום נקבע כיום טוב לישראל.
  וכך ממשיכה שם הגמרא <strong>עד</strong> שהקשו שם: כיצד יצא שמעון הצדיק מחוץ למקדש כשבגדי כהונה עליו?! והשיבו, <strong>איבעית אימא</strong> <small>[אם תרצה אמור]</small> שלא היו אלה בגדי כהונה ממש, אלא <strong>ראויין הן לבגדי כהונה,</strong> שהיו כתבנית בגדי כהונה, אבל לא נעשו מכסף קדשים, ולא היתה בהם קדושת בגדי כהונה.
 <strong>ואי בעית אימא</strong> <small>[אם תרצה אמור]</small> הסבר אחר: משום שהיה זה, כדרך האמור <strong>"עת לעשות לה' הפרו תורתך"</strong> (תהלים קיט, קכו), שבעת הצורך לעשות דבר לשמו של ה', מותר אף להפר דברים המפורשים בתורה, שהרי כפי שראינו היא שעמדה להם אז לישראל להצילם.
 <big>א</big> שנינו במשנתנו בדבר הכהנים הישנים במקדש בבית המוקד, שאם <strong>אירע קרי באחד מהן</strong> הריהו יוצא והולך לו אל בית הטבילה במחילה העוברת תחת המקדש ולא בתוך המקדש עצמו.
  ומעירים: מתוך זה משמע כי בניגוד למקדש עצמו המחילות שתחת הר הבית אינן קדושות, ודבר זה  <strong>מסייע ליה</strong> <small>[לו]</small> <strong>ל</strong>שיטת <strong>ר' יוחנן,</strong> שכן <strong>אמר</strong> ר' יוחנן: ה<strong>מחילות</strong> העוברות מתחת למקדש <strong>לא נתקדשו</strong> כלל, לא בקדושת הר הבית ולא בקדושת העזרה.    
 ועוד הלכה אמר ר' יוחנן בענין בעל קרי במקדש: <strong>בעל קרי</strong> הריהו <strong>משתלח</strong> אל מ<strong>חוץ לשני מחנות,</strong> מחנה שכינה ומחנה לויה, ולפיכך אסור לו להשתהות בעזרה שבמקדש (מחנה שכינה) ובהר הבית (מחנה לויה).
 <big>ב</big> <strong>ו</strong>עוד שנינו במשנתנו כי באותן מחילות שמתחת לבירה היו <strong>הנרות דולקין מכאן ומכאן,</strong> והיה הכהן שנטמא מהלך לאורם עד שהגיע לבית הטבילה. ובבית הטבילה היתה דולקת מדורה, ובסמוך לבית הטבילה היה בית כסא של כבוד. ובענין זה של בית הכסא מוסרים כי <strong>רב ספרא הוה יתיב</strong> <small>[היה יושב]</small> <strong>בבית הכסא, אתא</strong> <small>[בא]</small> <strong>ר' אבא</strong> וביקש להיכנס לבית הכסא לעשות צרכיו, ומאחר ולא היתה שם דלת <strong>נחר ליה</strong> <small>[השמיע לו</small> לרב ספרא <small>קול חרחור],</small> כדרך שאלה אם יכול הוא להיכנס. <strong>אמר ליה</strong> <small>[לו]</small> רב ספרא: <strong>ליעול מר</strong> <small>[יכנס אדוני]!</small> שמע רב אבא ונכנס.
 <strong>בתר דנפיק</strong> <small>[לאחר שיצא]</small> <strong>אמר ליה</strong> <small>[לו]</small> <strong>ר' אבא</strong> לרב ספרא: <strong>עד כאן</strong> (עדיין) <strong>לא סליקת</strong> <small>[עלית,</small> הגעת<small>]</small> <strong>ל</strong>הר <strong>שעיר</strong> (ארץ אדום) (אף שהרבה רב ספרא במסעות אל מחוץ לארץ ישראל), וכבר <strong>גמרת מילי</strong> <small>[למדת דברי,</small> דרכי<small>]</small> בני <strong>שעיר</strong> שאין בהם צניעות?! <strong>לאו הכי תנן</strong> <small>[האם לא כך שנינו]</small> בבית כסא שהיה במקדש, שנקרא "בית כסא של כבוד" משום שזהו כבודו — שאם בא אדם ו<strong>מצאו</strong> כשהוא <strong>נעול</strong> — <strong>בידוע</strong> הוא <strong>שיש שם אדם,</strong> ואם מצאו כשהוא פתוח — יודע הוא שאין נמצא שם אדם. ומדוע צריך לדעת זאת? <strong>למימרא</strong> <small>[</small>האם לא <small>לומר]</small> משום ש<strong>לא מיבעי ליה למיעל</strong> <small>[לא רצוי לו</small> למבקש לעשות צרכיו <small>להיכנס]</small> כאשר אדם אחר נמצא בפנים. ולא היה לך אם כן לומר לי להיכנס בעוד אתה בתוך בית הכסא!
  ומסבירים:  <strong>ורב ספרא</strong> שאמר לר' אבא להיכנס, אף שהוא היה בתוך בית הכסא, עשה כן משום ש<strong>סבר</strong> <small>[סבור היה]:</small> <strong>דלמא</strong> <small>[שמא]</small> ר' אבא במצב <strong>מסוכן הוא</strong> אם לא יפנה מיד. <strong>כדתניא</strong> <small>[כמו ששנינו</small> בברייתא<small>],</small> <strong>רבן שמעון בן גמליאל אומר: עמוד</strong> של צואה <strong>החוזר,</strong> שהעוצר עצמו באמצע עשיית צרכיו — <strong>מביא את האדם לידי</strong> מחלת <strong>הדרוקן, סילון</strong> של מי רגלים <strong>החוזר</strong> — <strong>מביא את האדם לידי</strong> מחלת <strong>ירקון.</strong>
 <big>ג</big> ואגב כך מביאים עוד הנהגות ראויות בעשיית צרכים. שכך <strong>אמר ליה</strong> <small>[לו]</small> <strong>רב לחייא בריה</strong> <small>[בנו],</small> <strong>וכן</strong> כך <strong>אמר ליה</strong> <small>[לו]</small> <strong>רב הונא לרבה בריה</strong> <small>[בנו]:</small> כאשר <strong>חשיך</strong> <small>[החשיך</small> היום, בתחילת הלילה<small>],</small> <strong>תקין נפשך</strong> <small>[</small>השתדל ל<small>תקן עצמך,</small> לעשות צרכיך<small>].</small> <strong>ו</strong>כן כאשר <strong>קדים</strong> <small>[קדם</small> ובא היום<small>] תקין נפשך</small> <small>[תקן עצמך,</small> עשה צרכיך<small>],</small> אף שאינך צריך להם באותן שעות. וטעם הדבר — שבאותם זמנים רוב האנשים נמצאים בבתיהם ותוכל לעשות צרכיך סמוך לביתך בלא לחשוש שמא יבחין בך אדם. <strong>כי היכי</strong> <small>[כדי]</small> ש<strong>לא</strong> תצטרך במשך היום לעשיית צרכים, שאם תצטרך להם ביום <strong>תרחק</strong> לבית כסא הנמצא במקום מרוחק ותסתכן. וכאשר אתה נפנה לעשות צרכיך, בתחילה <strong>תוב</strong> <small>[שב]</small> במקום עשיית הצרכים בעודך לבוש, <strong>ו</strong>לאחר מכן <strong>גלי</strong> <small>[גלה,</small> פשוט מלבושך<small>],</small> ולא תפשוט את בגדיך קודם לכן, מחמת הצניעות. ולאחר שסיימת את עשיית הצרכים, מאותה סיבה בתחילה <strong>כסי</strong> <small>[כסה</small> עצמך בלבושך<small>]</small> <strong>ו</strong>רק לאחר מכן <strong>קום</strong> <small>[עמוד].</small>
 ועוד הדריכו חכמים אלה את בניהם בהנהגות הראויות: כאשר אתה מבקש לשתות מן הכוס, בתחילה <strong>שטוף</strong> את הכוס, <strong>ו</strong>לאחר מכן <strong>שתי</strong> <small>[שתה]</small> ממנה. ולאחר ששתית מן הכוס, ואין אתה נזקק לה עוד, חזור ו<strong>שטוף</strong> אותה <strong>ו</strong>לאחר מכן <strong>אחית</strong> <small>[הנח]</small> אותה במקומה כשהיא נקיה. אכן, שטיפת הכוס לאחר השתייה בה אינה אלא לאחר שתיית יין בה, <strong>ו</strong>אולם <strong>כשאתה שותה</strong> בה <strong>מים</strong> — אינך צריך לשטוף אותה, אלא <strong>שפוך מהן</strong> (מהמים שנשארו בכוס, באופן שינקו המים את הכוס דרך שפיכתם, <strong>ואחר כך</strong> אם יצטרך לכך <strong>תן לתלמידך</strong> שישתה ממנה.
 <strong>כדתניא</strong> <small>[כמו ששנינו</small> בברייתא<small>]:</small> <strong>לא ישתה אדם מים ויתן לתלמידו</strong> לשתות מאותה כוס, <strong>אלא אם כן שפך מהן</strong> לפני כן. <strong>ומעשה באחד ששתה מים ולא שפך מהן, ונתן</strong> אותה כוס מים <strong>לתלמידו, ואותו תלמיד איסטניס</strong> (מפונק) <strong>היה, ולא רצה לשתות</strong> ממנה — <strong>ומת בצמא. באותה שעה אמרו</strong> חכמים: <strong>לא ישתה אדם מים</strong> בכוס <strong>ויתן</strong> אותה <strong>לתלמידו</strong> — <strong>אלא אם כן שפך מהן. רב אשי אמר: הילכך</strong> <small>[משום כך],</small> <strong>האי תלמידא דשפיך</strong> <small>[תלמיד זה השופך]</small> מים מהכוס ששתה בה רבו, ועושה זאת <strong>קמי רביה</strong> <small>[לפני,</small> בנוכחות <small>רבו]</small> — <strong>לית ביה</strong> <small>[אין בו]</small> בדבר זה <strong>משום אפקירותא</strong> <small>[זלזול],</small> שהרי כך הורו חכמים.
  ועוד הדריכו חכמים אלה את בניהם: <strong>כל מילי</strong> <small>[הדברים]</small> שאתה אוכל, ובתוך אכילתך הצטבר רוק בפיך, <strong>לא</strong> (אל) <strong>תיפלוט באפי</strong> <small>[בפני]</small> <strong>רבך,</strong> שיש בדבר משום זלזול כבוד רבך — <strong>בר מקרא</strong> <small>[חוץ מדלעת]</small> <strong>ודייסא,</strong> וטעם הדבר שהותרה פליטתם של אלה, משום ש<strong>כפתילה</strong> (חתיכה לוהטת) <strong>של אבר</strong> (עופרת) הם <strong>דמו</strong> <small>[נחשבים],</small> ויש סכנה אם לא יפלטם מפיו.
 <big>ד</big> תנן התם <small>[שנינו שם,</small> במסכת מדות<small>]:</small> <strong>איש הר הבית</strong> (הממונה על סדרי השמירה בהר הבית) <strong>היה מחזר</strong> בכל לילה <strong>על כל משמר ומשמר, ואבוקות</strong> היו <strong>דולקות לפניו,</strong> כדי שיבחינו בו אנשי המשמר שהוא קרב אליהם ויעמדו לפניו. <strong>וכל משמר שאינו עומד</strong> מלפניו, <strong>ואומר לו איש הר הבית:</strong>
## דף כח.
 <strong>"שלום עליך"! ניכר</strong> בו בשומר <strong>שהוא ישן,</strong> ואינו שומר כראוי — עומד איש הר הבית ו<strong>חובטו במקלו</strong> כעונש על כך. <strong>ו</strong>אף <strong>רשות היתה לו,</strong> לאיש הר הבית להעניש את השומר הישן, ו<strong>לשרוף את כסותו. והם,</strong> השומעים את קולו של השומר הנענש, <strong>אומרים</strong> האחד לחבירו: <strong>מה</strong> טיבו של <strong>קול</strong> זה הנשמע <strong>בעזרה?</strong> וחבירו משיב לו: הרי זה ה<strong>קול</strong> של <strong>בן לוי</strong> ה<strong>לוקה ובגדיו נשרפין</strong> משום <strong>שישן לו על משמר. ר' אליעזר בן יעקב אומר: פעם אחת מצאו את אחי אמי</strong> שהיה מן השומרים <strong>ישן</strong> על משמרתו, <strong>ושרפו את כסותו.</strong>
 ובענין זה <strong>אמר ר' חייא בר אבא: כי מטי</strong> <small>[כאשר היה מגיע]</small> <strong>ר' יוחנן ב</strong>תוך לימודו ל<strong>הא מתניתא</strong> <small>[למשנה זו],</small> <strong>אמר הכי</strong> <small>[היה אומר כך]:</small> <strong>אשריהם ל</strong>דורות <strong>ראשונים</strong> (קודמים), <strong>שאפילו על אונס שינה</strong> היו <strong>עושין דין,</strong> כגון זה השומר בבית המקדש שישן מתוך אונס, והיה נענש על כך. ואם כן על חטא <strong>ש</strong>נעשה <strong>לא על</strong> ידי <strong>אונס שינה</strong> אלא בהקיץ ובמודע <strong>על אחת כמה וכמה</strong> שהיו מענישים.
 <big>א</big> ומתוך שהוזכרה כאן דרך לתוכחה לשומרים, מוסיפים עוד בענין זה. <strong>תניא</strong> <small>[שנויה</small> ברייתא<small>],</small> <strong>רבי אומר: איזו היא דרך ישרה שיבור</strong> (שיבחר) <strong>לו האדם</strong> כדרך חיים? — <strong>יאהב את התוכחות,</strong> <strong>ש</strong>כן <strong>כל זמן ש</strong>יש <strong>תוכחות</strong> הנשמעות <strong>בעולם</strong> מפי החכמים — <strong>נחת רוח באה לעולם, טובה וברכה באין לעולם, ורעה מסתלקת מן העולם, ש</strong>כן <strong>נאמר: "ולמוכיחים ינעם ועליהם תבא ברכת טוב"</strong> (משלי כד, כה). <strong>ויש אומרים:</strong> דרך ישרה שיבחר לו האדם בכל מהלך חייו, היא ש<strong>יחזיק באמונה יתירה</strong> בענייני משא ומתן ויחסו לבריות, <strong>שנאמר: "עיני בנאמני ארץ לשבת עמדי</strong> הולך בדרך תמים הוא ישרתני" (תהלים קא, ו).
 ועוד בענין התוכחה, <strong>אמר ר' שמואל בר נחמני</strong> שכך <strong>אמר ר' יונתן: כל המוכיח את חבירו לשם שמים</strong> — <strong>זוכה לחלקו של הקדוש ברוך הוא, ש</strong>כן <strong>נאמר: "מוכיח אדם אחרי"</strong> (משלי כח, כג), שהמוכיח נמצא במחיצתו של הקדוש ברוך הוא ("אחרי"). <strong>ולא עוד, אלא ש</strong>אף <strong>מושכין עליו</strong> מן השמים <strong>חוט של חסד, ש</strong>כן <strong>נאמר</strong> בהמשך אותו פסוק: <strong>"חן ימצא ממחליק לשון".</strong>
 <big>ב</big> שנינו במשנתנו שאם אדם <strong>מצאו</strong> את בית הכסא שבהר הבית שהוא נעול הריהו <strong>יודע</strong> שנמצא שם אדם, ואינו נכנס. ובהמשך שנינו <strong>מי שהוא רוצה לתרום את המזבח</strong> (תרומת הדשן) הריהו משכים וטובל לפני שיבוא הממונה. ודנים בדבר, <strong>הא גופא קשיא</strong> <small>[זה עצמו קשה,</small> הרי דברי המשנה עצמה סותרים זה את זה<small>],</small> שהרי <strong>אמרת</strong> בתחילה כי <strong>מי שהוא רוצה לתרום את המזבח</strong> — הריהו <strong>משכים וטובל עד שלא</strong> (בטרם) <strong>יבא הממונה</strong> על ההגרלה (פייס). <strong>אלמא</strong> <small>[מכאן נסיק]</small> כי <strong>לאו</strong> <small>[לא]</small> <strong>בפייס תליא מילתא</strong> <small>[תלוי הדבר]</small> מיהו התורם, אלא כל המזדרז ומשכים הוא התורם. <strong>והדר תני</strong> <small>[וחזר</small> התנא ו<small>שנה]</small> שהממונה היה אומר  להם "מי שטבל, <strong>יבא ויפייס", אלמא</strong> <small>[מכאן נסיק]</small> כי <strong>בפייס תליא מילתא</strong> <small>[תלוי הדבר]!</small>
 <strong>אמר אביי</strong> בתשובה: <strong>לא קשיא</strong> <small>[אין</small> זה <small>קשה],</small> אלא <strong>כאן</strong> שנראה שהמקדים הוא התורם — מדובר בזמן ש<strong>קודם</strong> ה<strong>תקנה</strong> שתיקנו חכמים להטיל פייס על כך. ואילו <strong>כאן</strong> ששנינו כי בפייס תלוי הדבר — מדובר בזמן ש<strong>לאחר</strong> ה<strong>תקנה.</strong>
 <strong>דתנן</strong> <small>[ש</small>כן <small>שנינו</small> במשנה<small>]</small> על התקנת הפייס: <strong>בראשונה</strong> היה נהוג כי <strong>כל מי</strong> מן הכהנים <strong>ש</strong>היה <strong>רוצה לתרום את המזבח,</strong> היה אכן <strong>תורם.</strong> ו<strong>בזמן ש</strong>הרוצים לתרום את המזבח <strong>הן מרובין</strong> — היו קובעים את הזכאי לתרום על ידי תחרות: <strong>רצין ועולין בכבש</strong> המזבח, ו<strong>כל הקודם את חבירו</strong> להיכנס <strong>בתוך ארבע אמות</strong> הסמוכות לראש המזבח — <strong>זכה</strong> במצוה זו של תרומת המזבח. ואם <strong>היו שנים שוין,</strong> שהגיעו שניהם יחד, היה <strong>הממונה אומר להם: "הצביעו",</strong> והיה מפיל גורל ביניהם, וכאשר יבואר.
 <strong>ומה הן מוציאין</strong> בשעת הצבעה זו של הפייס? — אצבע <strong>אחת או שתים</strong> הנמנות כאחת, שהכהנים שעמדו שם היו מושיטים את אצבעותיהם, והיו מסכימים ביניהם על מספר מסויים, והיה הממונה מונה אותם שוב ושוב עד שכלה אותו מספר, ואותו אדם שכלה בו המספר הוא שזכה. <strong>ואין מוציאין גודל</strong> (אגודל) <strong>במקדש</strong> לצורך ההגרלה, כדי שלא יבואו לרמות על ידי כך.
  כך היה הנוהג מתחילה, ואולם פעם אחת אירע <strong>מעשה</strong> ב<strong>שנים</strong> כהנים ש<strong>היו שוין</strong> בזריזות, והיו שניהם <strong>רצין ועולין בכבש, ודחף אחד מהם את חבירו,</strong> ונפל <strong>ונשברה רגלו. וכשראו בית דין שהיו באים לידי סכנה</strong> על ידי תחרות זו, <strong>התקינו שלא יהו תורמין את המזבח אלא בפייס</strong> (הגרלה).
 <strong>רבא אמר</strong> תשובה אחרת לסתירה זו: <strong>אידי ואידי</strong> <small>[זה וזה,</small> בשני חלקי המשנה<small>]</small> מדובר <strong>לאחר</strong> ה<strong>תקנה</strong> של הפייס, <strong>והכי קתני</strong> <small>[וכך שנויה,</small> זו כוונת משנתנו<small>]:</small> <strong>מי שהוא רוצה לבא ולפייס</strong> — <strong>משכים וטובל עד שלא יבא הממונה</strong> ואז יוכל להיות בין המועמדים לתרום את הדשן.
 <big>ג משנה</big> עם עלות השחר בכל יום <strong>נטל</strong> הממונה <strong>את המפתח</strong> הנמצא בחלל רצפת בית המוקד מתחת לטבלה של שיש <strong>ופתח</strong> בו <strong>את הפשפש</strong> (פתח קטן) הנמצא בתוך שער בית המוקד, <strong>ונכנס</strong> הממונה דרכו <strong>מבית המוקד לעזרה, ונכנסו</strong> שאר <strong>הכהנים</strong> בני אותו משמר <strong>אחריו, ושתי אבוקות של אור</strong> (אש) נתונות <strong>בידם,</strong> להאיר את דרכם.
  ו<strong>נחלקו</strong> הכהנים <strong>לשתי כיתות</strong> (קבוצות), <strong>אלו</strong> היו <strong>מהלכין באכסדרה</strong> (רחבה מקורה על גבי עמודים המקיפה את כל העזרה מבפנים) <strong>דרך</strong> ה<strong>מזרח, ואלו</strong> היו <strong>מהלכין באכסדרה דרך</strong> ה<strong>מערב,</strong> כדי לבדוק אם כל כלי השרת נמצאים במקומם, לקראת העבודה בהם. ו<strong>היו בודקין והולכים עד ש</strong>הם <strong>מגיעים למקום</strong> של <strong>עושה</strong> ה<strong>חביתים</strong> שהיה מכין את מנחת החביתים של כהן גדול המובאת בכל יום. וכאשר <strong>הגיעו</strong> שתי הכתות הללו למקומו של עושה החביתים — <strong>אלו ואלו אמרו</strong> זה לזה: <strong>"שלום, הכל שלום",</strong> הכל על תיקונו בשלימות. ולאחר מכן <strong>העמידו</strong> את <strong>עושה</strong> ה<strong>חביתים לעשות חביתים.</strong>
 <strong>מי שזכה</strong> בגורל <strong>לתרום את המזבח הוא יתרום</strong> עתה את המזבח. והוא נוטל את המחתה כדי לתרום בה את המזבח, <strong>והם,</strong> הכהנים האחרים שבאותו בית אב <strong>אומרים</strong> לו: <strong>הוי זהיר שלא תגע בכלי</strong> זה שינתן בידך <strong>עד</strong> (טרם) <strong>שתקדש</strong> (תרחץ) <strong>ידיך ורגליך מן הכיור,</strong> שהרי אין עובדים במקדש ללא קידוש ידים ורגלים תחילה. <strong>והרי</strong> לך עוד לדעת כי <strong>המחתה</strong> המשמשת לתרומת הדשן <strong>נתונה במקצוע</strong> (בפינה) ש<strong>בין הכבש למזבח, ב</strong>צד <strong>מערבו של כבש.</strong>
 <strong>אין אדם נכנס עמו,</strong> עם הכהן התורם את המזבח, שכן אין אדם רשאי להימצא בין האולם ולמזבח אלא בשעת עבודה. <strong>ולא</strong> היה <strong>נר בידו</strong> של התורם בשעה שהולך לתרום את המזבח, <strong>אלא מהלך</strong> היה <strong>לאור</strong> עצי <strong>המערכה</strong> הדולקים על המזבח, שהוקטרו עליהם במהלך הלילה אימורי קרבנות יום אתמול. ואף <strong>לא היו רואין אותו</strong> בשעה שהוא הולך לקדש ידיו ורגליו, שכן הם היו במזרח העזרה והמזבח, ואילו הוא מקדש ידיו ורגליו במערבו של המזבח, והיה איפוא המזבח חוצץ ביניהם.
## דף כח:
 <strong>ו</strong>אף <strong>לא היו שומעין</strong> באותה שעה <strong>את קולו,</strong> וכך לא היו מודעים למעשיו <strong>עד שהיו שומעין</strong> את <strong>קול</strong> גלגל <strong>העץ</strong> אליו היה הכיור קשור. <strong>שעשה בן קטין מוכני</strong> (מתקן מיכני) בעל גלגל שנועד <strong>ל</strong>שקע את ה<strong>כיור</strong> בלילה לתוך בור מים, על מנת שלא יפסלו מימי הכיור בלינה. <strong>ו</strong>כשהם שומעים את קולו של הגלגל בשעה שמעלים את הכיור מן הבור, <strong>הן אומרים</strong> זה לזה: <strong>הגיע עת</strong> (זמן קידוש ידים ורגלים)! ולאחר שהועלה הכיור, <strong>קידש</strong> (רחץ) הכהן את <strong>ידיו ו</strong>את <strong>רגליו מן הכיור,</strong> ולאחר מכן <strong>נטל</strong> בידו את <strong>מחתת הכסף</strong> המונחת בפינה שבין הכבש למזבח <strong>ועלה לראש המזבח.</strong>
 ובתחילה הוא <strong>פינה את הגחלים הילך</strong> והילך (לכאן ולכאן), ולאחר מכן הריהו <strong>חותה</strong> (לוקח במחתה) <strong>את</strong> הגחלים <strong>המאוכלות</strong> (השרופות ביותר) מאלה <strong>הפנימיות</strong> (שהיו בעומק הלהבה). לאחר מכן <strong>ירד</strong> בכבש מן המזבח ו<strong>הגיע לרצפה</strong> של העזרה בדרום מזרח. ומשם <strong>הפך</strong> (הפנה) את <strong>פניו</strong> במזרח לעבר <strong>צפון</strong> העזרה. והיה <strong>הולך</strong> בעזרה <strong>ב</strong>צד <strong>מזרחו של</strong> ה<strong>כבש</strong> לכיוון הכותל הדרומי של המזבח, מהלך שאורכו <strong>כעשר אמות</strong> מתחתית הכבש, שהוא רחוק עדיין כעשרים אמה מהמזבח עצמו. וכשהגיע לשם, <strong>צבר</strong> (בערימה) <strong>את הגחלים</strong> שבמחתה שבידו <strong>על גבי הרצפה</strong> במקום שהוא <strong>רחוק מן הכבש שלשה טפחים,</strong> והוא ה<strong>מקום ש</strong>בו היו <strong>נותנים</strong> את <strong>מוראת</strong> (זפק) קרבן עולת <strong>העוף, ו</strong>את <strong>דישון</strong> (האפר) ה<strong>מזבח הפנימי</strong> (מזבח הזהב), <strong>ו</strong>את <strong>דישון המנורה.</strong>
 <big>א גמרא</big> שנינו במשנתנו ששתי כתות הכהנים הבודקות אם כל כלי השרת נמצאים במקומם בעזרה היו הולכות לשם כך באכסדרה. ותמהים: <strong>ומי הוו</strong> <small>[והאם היו]</small> <strong>אכסדראות</strong> עץ <strong>בעזרה</strong> (שמניחים שאכסדראות אלה היו כרוב אכסדראות עשויות עץ)? <strong>והא תניא</strong> <small>[והרי שנויה</small> ברייתא<small>],</small> <strong>ר' אליעזר בן יעקב אומר: מנין שאין עושין אכסדראות</strong> עץ <strong>בעזרה?</strong> — <strong>תלמוד לומר: "לא תטע לך אשרה כל עץ אצל מזבח ה' אלהיך</strong> אשר תעשה לך" (דברים טז, כא), ו
 <strong>הכי קאמר</strong> <small>[כך הוא,</small> הכתוב, <small>אומר]</small> כך צריך להבינו: <strong>לא תטע לך אשרה</strong> (עץ המשמש לעבודה זרה) — והרי זה איסור אחד הנזכר בכתוב. ועוד נאמר בו <strong>לא תטע לך</strong> ולא תעשה <strong>כל עץ</strong> שהוא, <strong>אצל מזבח ה' אלהיך</strong> — והרי זה איסור שני הנזכר בכתוב! <strong>אמר רב חסדא</strong> בתשובה: אין המדובר במשנתנו באכסדראות העשויות מעץ, אלא <strong>באכסדראות של בנין</strong> הבנויות אבן, שעמודיהן ותקרתן היו מאבן.
 <big>ב</big> עוד שנינו במשנתנו ש<strong>היו</strong> שתי כתות הכהנים הללו <strong>בודקין והולכין</strong> עד שהגיעו אל מקום בית עושה החביתים, ולאחר שוידאו כי כל כלי השרת נמצאים במקומם, העמידו את עושה החביתים לעשות חביתים. ושואלים: <strong>למימרא</strong> <small>[האם</small> יש <strong>לומר</strong> מכאן<small>]</small> שעשיית ה<strong>חביתין הוו קדימי</strong> <small>[היו קודמים]</small> לכל עבודות היום שבמקדש?
 <strong>והתניא</strong> <small>[והרי שנויה</small> ברייתא<small>]:</small> <strong>מנין שאין דבר</strong> עבודה במקדש <strong>קודם ל</strong>עבודת ה<strong>תמיד של שחר?</strong> — <strong>תלמוד לומר:</strong> "...ובער עליה הכהן עצים בבוקר בבוקר <strong>וערך עליה העולה</strong> והקטיר עליה חלבי השלמים" (ויקרא ו, ה), <strong>ואמר רבה</strong> בפירוש דברי הכתוב: הרי הקרבן נקרא בכתוב זה <strong>"העולה",</strong> ובתוספת ה"א מיידעת — להורות על חשיבותה, לפי שהיא ה<strong>עולה</strong> הזו <strong>ראשונה</strong> לעבודת המקדש בכל יום! <strong>אמר רב יהודה</strong> בתשובה: אין כוונת דברי משנתנו לומר שהיו בתחילה עושים חביתים באותה שעה, אלא שהעמידו אנשים על מנת <strong>להחם</strong> מים <strong>חמין ל</strong>צורך עשיית ה<strong>רביכה</strong> הנחוצה לעשיית החביתים מאוחר יותר.
 
 <big>א משנה</big> בשעה ש<strong>ראוהו אחיו</strong> (שאר בני בית האב של משמרת הכהנים) של הכהן התורם את המזבח <strong>שירד</strong> מהמזבח עם מחתת הגחלים בידו, <strong>ו</strong>אזי <strong>הם</strong> היו <strong>רצים ובאים</strong> אל הכיור, כדי לקדש (לרחוץ) ידיהם ורגליהם בו. ולאחר ש<strong>מהרו וקדשו ידיהם ורגליהם מן הכיור, נטלו</strong> לידיהם <strong>את המגרפות</strong> (כלי גריפה) <strong>ואת הצינורות</strong> (מזלגות) <strong>ועלו</strong> עם הכלים הללו <strong>לראש המזבח,</strong> כדי לגרוף את הדשן במגרפה למרכז המזבח (ל"תפוח"), ולסלק מן המזבח את האיברים שלא נתאכלו באמצעות המזלגות.
  ובתחילה סילקו את <strong>האברים</strong> של קרבנות העולה <strong>והפדרים</strong> (החלבים) <strong>שלא נתעכלו</strong> (נשרפו ונעשו אפר) <strong>מבערב</strong> ועד לשעה זו. ולהיכן היו מפנים אותם? — <strong>סולקין אותן</strong> על ידי הצינורות הללו <strong>על</strong> (אל) <strong>צדי המזבח,</strong> ו<strong>אם אין</strong> ה<strong>צדדים</strong> הללו <strong>מחזיקין</strong> (יכולים להכיל) אותם — <strong>סודרים אותם</strong> כנגד חלק המזבח המכונה <strong>"סובב" על הכבש</strong> של המזבח.
  ולאחר מכן <strong>החלו מעלין ב</strong>מגרפות שבידיהם את ה<strong>אפר</strong> שבמזבח <strong>על גב תפוח</strong> (מדרגה העשויה כעין חצי כדור) של אפר. שכן <strong>תפוח היה באמצע המזבח,</strong> ולשם היו מכנסים את האפר שעל המזבח. ו<strong>פעמים שהיו עליו</strong> אפר ששיעורו <strong>כשלש מאות כור.</strong> וכאשר היתה ערימת אפר זו שבתפוח גדולה ביותר, היו מפנים אותה אל מחוץ לעיר, <strong>ו</strong>אולם <strong>ברגלים לא היו מדשנין אותו</strong> (מורידים את הדשן מהמזבח), <strong>מפני שהוא</strong> מוסיף <strong>נוי למזבח</strong> שנראה לכל כמי שהקריבו עליו קרבנות רבים. <strong>ו</strong>מוסיפים כי אף כשהיה על המזבח דשן רב, וכגון בשלשת הרגלים מכל מקום <strong>מימיו</strong>
## דף כט.
 <strong>לא נתעצל הכהן</strong> שהוטל עליו לעשות כן <strong>מלהוציא את הדשן</strong> אל מחוץ לעיר.
  ולאחר שהועבר האפר לתפוח, והתפנה מקום במזבח, <strong>החלו</strong> הכהנים <strong>מעלין ב</strong>ידיהם <strong>גזירין</strong> של עץ כדי <strong>לסדר את המערכה</strong> (מערכה מסודרת של עצים העומדים להבערה על המזבח). ושואלים: <strong>וכי כל העצים כשרין למערכה הן?</strong> ומשיבים: אכן <strong>כל</strong> מיני <strong>העצים כשרין</strong> <strong>ל</strong>שמש ב<strong>מערכה</strong> שעל המזבח, <strong>חוץ</strong> <strong>מ</strong>גזרי עצים <strong>של</strong> עץ ה<strong>גפן ושל</strong> עץ ה<strong>זית. אבל</strong> אף שרוב מיני העצים כשרים למערכה, מכל מקום דווקא <strong>ב</strong>גיזרי עצים <strong>אלו היו רגילין</strong> להביא: <strong>במרביות</strong> (ענפים צעירים) <strong>של</strong> עץ ה<strong>תאנה,</strong> ו<strong>של</strong> עץ ה<strong>אגוז,</strong> <strong>ושל עץ שמן.</strong>
 וממשיכים בסדר העבודה: אותו כהן שזכה בתרומת הדשן, הוא זה ש<strong>סידר את המערכה גדולה</strong> (שעליה היו מקריבים את קרבן התמיד ואת אימורי שאר הקרבנות) בצד <strong>מזרחה</strong> של המזבח, <strong>וחזיתה</strong> של מערכה זו פונה אף הוא כלפי צד <strong>מזרחה</strong> של המזבח. <strong>וראשי</strong> (קצות) ה<strong>גזירין הפנימים</strong> (הפונים אל תוך המזבח, לצד מערבו של המזבח) <strong>היו</strong> ארוכים עד שהיו <strong>נוגעין בתפוח</strong> הנמצא באמצע המזבח. <strong>וריוח היה</strong> מניח הכהן המסדר את המערכה <strong>בין הגזירים, ש</strong>כן <strong>היו מציתים את האליתא</strong> (הקיסמים הדקים) <strong>משם,</strong> ברווח שבין הגזירים. שבתחילה הדליקו את הקיסמים הדקים שבין גיזרי העצים הגדולים, ומשם עברה האש אל הגזרים הללו.
 <strong>בררו משם</strong> (מבין גיזרי העצים המיועדים למערכה) <strong>עצי תאנה יפים,</strong> שמעלתם שהם נעשים בשריפתם גחלים ולא אפר, והכהן <strong>סידר את המערכה</strong> ה<strong>שניה</strong> המיועדת <strong>ל</strong>עשיית ה<strong>קטורת,</strong> שממנה לוקחים גחלי אש למזבח הקטורת שבהיכל, להקטיר עליהם את הקטורת. ומקומה של מערכה זו הריהו <strong>כנגד</strong> הפינה ה<strong>מערבית דרומית</strong> של מזבח העולה, בסמוך לכבש, <strong>משוך מן הקרן</strong> המערבית דרומית <strong>כלפי</strong> צד צפון ארבע אמות.    
 וכמות העצים שסודרו במערכה זו, היה
 <strong>ב</strong>התאם ל<strong>עומד</strong> (אומד, הערכה) לכמה עצים נזקקים על מנת שיהיו מהם לאחר שריפתם כדי שיעור <strong>חמש סאין גחלים. ובשבת</strong> — היתה כמות העצים של מערכה זו <strong>בעומד</strong> (אומד) שיהיה בהם לאחר שריפתם כשיעור <strong>שמונה סאין גחלים.</strong> והטעם לכך שהוסיפו בשבת שלשה סאים גחלים: <strong>ש</strong>כן <strong>שם,</strong> על הגחלים הללו, <strong>היו נותנים</strong> את הלבונה שב<strong>שני בזיכי</strong> ה<strong>לבונה של לחם הפנים</strong> המוקטרים בכל שבת. ואותם <strong>האברים והפדרים שלא (היו) נתעכלו מבערב,</strong> ששנינו בתחילת המשנה שהיו מסלקים אותם לצידי המזבח, עתה היו <strong>מחזירין אותן ל</strong>צידה של ה<strong>מערכה</strong> הגדולה, על מנת שיישרפו בה. <strong>ו</strong>אזי, <strong>הציתו</strong> הכהנים את <strong>שתי</strong> ה<strong>מערכות</strong> הללו (מערכה גדולה, ומערכת הקטורת) <strong>באש,</strong> ולאחר מכן <strong>ירדו</strong> מהמזבח <strong>ובאו להם ללשכת הגזית</strong> על מנת לערוך פייס באשר למי שיעבוד את העבודות הבאות.
 <big>א גמרא</big> שנינו במשנתנו כי באמצע המזבח היתה ערימת אפר עגולה שצורתה כעין תפוח, ופעמים שהיה בה אפר בשיעור שלש מאות כור. ועל שיעור זה <strong>אמר רבא:</strong> אין זו לשון מכוונת בדיוקה, אלא הריהי לשון <strong>גוזמא</strong> (הפלגה מרובה) ועניינה לומר שהיתה גדולה ביותר, ואולם מעולם לא היה בה בתפוח שיעור כזה. וכן על זו ששנינו בפרק הבא כי לפני שחיטתו <strong>השקו</strong> <strong>את</strong> קרבן <strong>התמיד</strong> מים <strong>בכוס של זהב,</strong> כדי להקל בכך על פשיטת עורו לאחר השחיטה, <strong>אמר רבא:</strong> הרי זו לשון <strong>גוזמא,</strong> שלא היתה זו כוס של זהב.
  ועוד בענין זה של שימוש לשון שאינו מכוון כדיוקו, <strong>אמר ר' אמי:</strong> יש ו<strong>דברה תורה לשון הבאי</strong> (גוזמה), וכמו כן יש ו<strong>דברו נביאים לשון הבאי,</strong> וכיוצא בו פעמים <strong>דברו חכמים לשון הבאי.</strong>
 ומפרטים: <strong>דברה תורה לשון הבאי</strong> — <strong>דכתיב</strong> <small>[ש</small>כן <small>נאמר]:</small> "שמע ישראל אתה עובר היום את הירדן לבוא לרשת גוים גדולים ועצומים ממך ערים גדולות ובצורות בשמים" (דברים ט, א), ויש לשאול: וכי <strong>בשמים סלקא דעתך</strong> <small>[עולה על דעתך]?!</small> <strong>אלא</strong> הרי זו לשון <strong>גוזמא.</strong>
 וכמו כן יש ו<strong>דברו חכמים לשון הבאי</strong> — כגון <strong>הא דאמרן</strong> <small>[זו שאמרנו]</small> במשנתנו שב<strong>תפוח</strong> שהיה באמצע המזבח היו לפעמים כשלש מאות כור אפר, <strong>ו</strong>כגון זו ששנינו בפרק הבא כי <strong>השקו את התמיד בכוס של זהב.</strong>
 וכיוצא בדבר יש ו<strong>דברו נביאים לשון הבאי</strong> — כגון זה <strong>דכתיב</strong> <small>[שנאמר]</small> בתיאור המלכת שלמה המלך "ויעלו כל העם אחריו <strong>(וכל עם הארץ)</strong> והעם <strong>מחללים בחלילים</strong> ושמחים שמחה גדולה <strong>ותבקע הארץ</strong> ב<strong>קולם"</strong> (מלכים א א, מ), שבא רק להורות על גודל הקול ובודאי לא נבקעה הארץ למשמע קול זה.
  ועוד בענין זה, <strong>אמר ר' ינאי בר נחמני, אמר שמואל: בשלשה מקומות דברו חכמים בלשון הבאי, ואלו הן: תפוח, גפן ופרכת</strong> (וכאשר יפורטו בהמשך), ומעירים: הרי דבריו אלה של שמואל באים
 <strong>לאפוקי</strong> <small>[להוציא,</small> לשלול<small>] מ</small>דבריו של <strong>רבא, דתנן</strong> <small>[ששנינו</small> ששנינו<small>]</small> בפרק הבא כי <strong>השקו את התמיד בכוס של זהב, ואמר</strong> על כך <strong>רבא</strong> שזו לשון <strong>גוזמא,</strong> לכך <strong>קא משמע לן</strong> <small>[</small>שמואל <small>משמיע לנו]</small> כי <strong>הני</strong> <small>[אלה]</small> השלשה — <strong>אין</strong> <small>[כן]</small> יש בהם לשון גוזמה, ואולם <strong>התם</strong> <small>[שם],</small> בהשקיית קרבן התמיד בכוס של זהב — <strong>לא</strong> דברו חכמים בלשון גוזמה, אלא אכן כך היה, וטעם הדבר: לפי ש<strong>אין</strong> נוהגים מנהגי <strong>עניות במקום עשירות,</strong> ולכן בבית המקדש השתמשו בזהב ממש, אף לצורך פשוט זה.
  ומפרטים את שלושת המקומות בהם אחזו חכמים לשון גוזמה, לשיטת שמואל: <strong>תפוח</strong> — <strong>הא דאמרן</strong> <small>[זו שאמרנו</small> במשנתנו<small>],</small> וכדברי רבא ור' אמי, שלא היו בו שלש מאות כור, אלא לשון גוזמה היא. <strong>גפן</strong> — <strong>דתניא</strong> <small>[ש</small>כן <small>שנויה</small> ברייתא<small>]:</small> צורה כעין <strong>גפן</strong> העשויה <strong>זהב היתה עומדת</strong> באולם המקדש <strong>על פתח ההיכל, ומודלה</strong> (ומורמת ונמשכת) היתה <strong>על גבי כלונסות</strong> (מוטות), וכל מי שהיה <strong>מתנדב</strong> (נודב) למקדש זהב בצורת <strong>עלה</strong>
## דף כט:
 <strong>או</strong> בשיעור גדול יותר, כ<strong>גרגיר</strong> (ענבה יחידה), <strong>או</strong> שיעור גדול יותר כעין <strong>אשכול</strong> ענבים — היה <strong>מביא</strong> למקדש, <strong>ו</strong>היה הכהן <strong>תולה</strong> אותה תרומה <strong>בה,</strong> בצורת גפן זו. ועל כך <strong>אמר ר' אלעזר בר' צדוק: מעשה היה</strong> במקדש, <strong>ו</strong>כה גדולה וכבדה היתה גפן זהב זו, עד שהיה צורך ש<strong>נמנו עליה שלש מאות כהנים</strong> כדי <strong>לפנותה</strong> ממקומה למקום אחר, ליטול את כל הזהב שבה. והרי זו לשון גוזמה, הבא להורות שהיה בה זהב רב מאוד, ואולם לא בשיעור זה של משא שלש מאות כהנים.
 <strong>פרוכת,</strong> מה עניינה? — <strong>דתנן</strong> <small>[ש</small>כן <small>שנינו]</small> <strong>רבן שמעון בן גמליאל אומר משום</strong> <small>[בשם]</small> <strong>ר' שמעון הסגן</strong> (סגן הכהנים): ה<strong>פרוכת</strong> שבמקדש היה <strong>עביה</strong> כשיעור <strong>טפח,</strong> ו<strong>על שבעים ושנים נימין</strong> (חוטי שתי) היתה <strong>נארגת, ועל כל נימה ונימה</strong> מאותן שבעים ושתים נדרשו <strong>עשרים וארבעה חוטין</strong> כדי לעשותה, שכן היתה הפרוכת עשויה מארבעה מינים: תכלת, ארגמן, תולעת שני, ושש. וחוטו של כל אחד מארבעת אלה היה כפול ששה חוטים.
  ומדותיה של הפרוכת: <strong>ארכה</strong> היה <strong>ארבעים אמה,</strong> כגובהו של פתח האולם שהיה גבוה ארבעים אמה, <strong>ורחבה</strong> היה <strong>עשרים אמה,</strong> כרוחבו של פתח האולם. <strong>ומשמונים ושתים ריבוא</strong> דינרים היתה <strong>נעשית, ושתים</strong> פרוכות חדשות היו <strong>עושין בכל שנה ושנה, ו</strong>כה כבדה היתה הפרוכת עד שהוצרכו ל<strong>שלש מאות כהנים</strong> לשאתה כשהיו <strong>מטבילין אותה</strong> ואף זו לשון גוזמה הבאה להורות שהיתה כבדה מאד, ואולם לא בשיעור זה של משא שלש מאות כהנים.
 <big>א</big> שנינו במשנתנו כי הכהנים <strong>החלו מעלין בגזירין לסדר את</strong> אש <strong>המערכה</strong> הגדולה. ולאחר מכן שנינו כי כל העצים ראויים לשמש כעצי המערכה, <strong>חוץ משל זית ומשל גפן,</strong> אבל היו רגילים להשתמש במורביות של עצי תאנה, אגוז ועץ שמן. ושואלים: <strong>הני מאי טעמא</strong> <small>[אלה,</small> זית וגפן, <small>מה טעם]</small> אסורים בשימוש לעצי המערכה? <strong>רב פפא אמר:</strong> טעם הדבר, <strong>משום דקטרי</strong> <small>[ש</small>יש בהם בעצי הזית והגפן <small>קשרים,</small> מקומות מעובים<small>]</small> שבהם תלוי הענף, ובשריפתם הם גורמים לעשן מרובה. <strong>רב    
אחא בר יעקב אמר:</strong> אף כי אכן עיקר הטעם הוא משום הקשרים מכל מקום נוסף טעם בדבר, <strong>משום</strong> הדאגה ל<strong>ישוב ארץ ישראל,</strong> שלא למעט עצים אלה. מיתיבי <small>[מקשים]</small> על כך ממה ששנינו על האמור בעצי המערכה: "ונתנו בני אהרן אש על המזבח וערכו עצים על האש.
  וערכו בני אהרן הכהנים את הנתחים את הראש ואת הפדר <strong>על העצים אשר על האש</strong> אשר על המזבח" (ויקרא א, ז—ח), ומהלשון "על העצים אשר על האש" למדו חכמים כי ב<strong>עצים הנתוכים</strong> (הניתכים, הנשרפים כליל) <strong>להיות</strong> כאש עצמה דבר הכתוב, <strong>ומאי ניהו</strong> <small>[ומה הוא]</small> באיזה עצים מדובר? — <strong>דוקרי</strong> <small>[קני]</small> <strong>שפוד דלא קטרי ואזלי מקטר</strong> <small>[שאינם</small> מסוג העצים <small>ההולכים ונקשרים]</small> אלא חלוקים לגמרי, והרי שהטעם הוא משום הקשרים!
  ושואלים עוד ממה ששנינו בברייתא בדינם של עצי המערכה: <strong>וכי כל העצים כשרים למערכה הן?</strong> — <strong>כל העצים כשרים, חוץ מן זית וגפן. אבל באלו היו רגילין: במרביות של תאנה, ושל אגוז, ושל עץ שמן. ר' אליעזר מוסיף</strong> על הפסולים להבאה למערכה <strong>אף של</strong> עץ ה<strong>מייש, ושל</strong> עץ ה<strong>אלון, ושל דקל, ושל חרוב, ושל שקמה.</strong>
 ויש לשאול: <strong>בשלמא למאן דאמר</strong> <small>[זה נוח ל</small>שיטת <small>מי שאומר]</small> בטעם איסור עצי הזית ועצי הגפן שהוא <strong>משום דקטרי</strong> <small>[שנקשרים,</small> שיש בהם קשרים<small>],</small> לשיטת רב פפא, יש מקום לומר כי <strong>בהא קמיפלגי</strong> <small>[בזה נחלקו]</small> תנא קמא ור' אליעזר: <strong>דמר סבר</strong> <small>[שחכם זה,</small> ר' אליעזר, <small>סבור]</small> כי <strong>אף על גב דלא קטרי מגואי</strong> <small>[אף על פי שאין</small> העצים הללו, המייש והאלון ושאר המנויים בדבריו, <small>נקשרים מתוכם,</small> שאין בהם קשר פנימי<small>],</small> <strong>כיון דקטרי מבראי</strong> <small>[ש</small>הם <small>נקשרים מבחוץ]</small> — <strong>לא מייתינן</strong> <small>[אין אנו מביאים]</small> מהם לעצי המערכה. <strong>ו</strong>אילו <strong>מר סבר</strong> <small>[חכם זה,</small> התנא הראשון <small>סבור]</small> כי <strong>כיון דלא קטרי מגואי</strong> <small>[שאין</small> העצים הללו <small>נקשרים מבפנים],</small> <strong>אף על גב דמבראי קטרי</strong> <small>[אף על פי שמבחוץ</small> הם <small>נקשרים]</small> — <strong>מייתינן</strong> <small>[מביאים אנו]</small> מהם.
 <strong>אלא למאן דאמר</strong> <small>[ל</small>שיטת <small>מי שאומר]</small> בטעם איסור עצי הזית ועצי הגפן שהוא <strong>משום ישוב ארץ ישראל,</strong> יש לשאול: מדוע התיר התנא הראשון את עצי ה<strong>דקל</strong> לעצי המערכה, <strong>מי לית ביה</strong> <small>[האם אין בו,</small> בדקל<small>]</small> גם כן אותו טעם שלא יקצצוהו <strong>משום ישוב ארץ ישראל?</strong>
 <strong>אמר לך</strong> <small>[יכול לומר,</small> להשיב <small>לך]</small> רב אחא בר יעקב על שאלה זו בשאלה דומה: <strong>וליטעמיך</strong> <small>[ולטעמך,</small> לשיטתך<small>]</small> עד שאתה מקשה עלי כך מדברי הברייתא, אפשר לשאול בדומה לכך מדברי משנתנו, ששנינו בה שהיו רגילים להביא מענפי תאנה לעצי המערכה, ואפשר לשאול: וכי <strong>תאנה לית</strong> <small>[אין]</small> לאסור את השימוש <strong>בה</strong> לעצי המערכה <strong>משום ישוב ארץ ישראל,</strong> ומדוע אם כן לא אסרוה?! <strong>אלא מאי אית לך למימר</strong> <small>[מה יש לך לומר]?</small> — שמדובר בה <strong>בתאנה דלא עבידא פירא</strong> <small>[שאינה עושה פירות],</small> ומעתה בעצי <strong>דקל</strong> האמורים בברייתא <strong>נמי</strong> <small>[גם כן]</small> — מדובר <strong>בדלא עביד פירא</strong> <small>[בשאינם עושים פירות],</small> ומשום כך מותרים לעצי המערכה.
  ותוהים:  <strong>ומי איכא</strong> <small>[והאם ישנה]</small> <strong>תאנה דלא עבדא פירא</strong> <small>[שאינה עושה פירות]?</small> ומשיבים: <strong>אין</strong> <small>[כן],</small> יש תאנה שאינה עושה פירות, ו<strong>כ</strong>דרך שאמר <strong>רחבה</strong> על שיטת גידול של עצי תאנה. שכן <strong>אמר רחבה: מייתי תאיני חיורתא</strong> <small>[מביאים</small> נטיעות של <small>תאנים לבנות],</small> שזן גרוע הוא,
## דף ל.
 <strong>ושייפי להו בחבלא דצבתא דסריך עליה בזרא</strong> <small>[ושפים אותם בחבל של דקל שנדבקים בו הזרעים],</small> <strong>וקברי</strong> <small>[וקוברים,</small> נוטעים<small>]</small> אותה <strong>היכא דמסיק ימא</strong> <small>[היכן שמעלה הים]</small> <strong>שירטון,</strong> ואז תאנה זו <strong>קורה</strong> לבנין — <strong>עבדא</strong> <small>[עושה],</small> <strong>פירי</strong> <small>[פירות]</small> — <strong>לא עבדא</strong> <small>[עושה],</small> <strong>ותלת בריכי מינייהו</strong> <small>[ושלש בריכות,</small> ענפים<small>]</small> ממנה <strong>לא מחזקה להו גמלא</strong> <small>[אין</small> יכול <small>להחזיק,</small> לשאת <small>אותם גשר]</small> שענפי תאנה זו גדולים וכבדים מאד, שכיון שאינה מגדלת פירות הרי כל כוחה הולך לענפים.
 <big>א</big> שנינו במשנתנו שהכהן שתרם את הדשן <strong>סידר את המערכה גדולה,</strong> ועשה כעין חלון ("חזית") בתוך עצי המערכה, הפונה לצד מזרח. ומבררים: <strong>מאי טעמא</strong> <small>[מה הטעם]</small> לעשייתה של חזית זו? ומשיבים כי בדבר זה נחלקו <strong>רב הונא ורב חסדא. חד</strong> <small>[אחד</small> מהם<small>]</small> <strong>אמר: כדי שתהא הרוח</strong> המזרחית <strong>מנשבת בה</strong> במערכה, ומלבה את האש. <strong>וחד</strong> <small>[אחד</small> מהם<small>]</small> <strong>אמר: כדי שיהו מציתין את האליתא</strong> (קיסמי העצים הדקים המונחים בין גזרי העץ הגדולים) <strong>משם,</strong> דרך חזית זו.
 <strong>מיתיבי</strong> <small>[מקשים]</small> על הסברה שעשיית החזית הוא לצורך הדלקת האליתא, ממה ששנינו במשנתנו כי <strong>ריוח היה בהן בין הגזירין, שהיו מציתין את האליתא משם.</strong> הרי שלא היו מציתים את האליתא מבעד לחזית אלא באותו ריוח! ומשיבים: <strong>אמר</strong> <small>[יכול לומר]</small> <strong>לך</strong> הסובר כך, כי מלבד החזית שדרכה היו מציתים את האליתא, עוד <strong>מקומות</strong> ועוד <strong>מקומות עבדי</strong> <small>[עשו]</small> בתוך עצי המערכה, שבהם היו ריוח שנועד להדלקת האליתא, על מנת להגדיל ביותר את אש המערכה. 
   
א משנה ארבעה גורלות ("פייסות") הוטלו במקדש בכל יום, על מנת לקבוע מי מן הכהנים יעבוד במלאכות השונות. ולאחר ששנינו למעלה עניינו של הפייס הראשון (תרומת הדשן), באים לבירור עניינו של הפייס השני.
 
 <strong>אמר להן הממונה</strong> לכהנים, לאחר ששבו ללשכת הגזית: <strong>בואו והפיסו</strong> (הגרילו) <strong>מי</strong> יהיה הכהן <strong>השוחט</strong> את קרבן התמיד; <strong>ומי</strong> יהיה הכהן <strong>הזורק</strong> את דמו של קרבן התמיד; ו<strong>מי</strong> זה שיהיה ה<strong>מדשן</strong> (מסיר את האפר) של ה<strong>מזבח הפנימי</strong> (מזבח הזהב, מזבח הקטורת); ו<strong>מי</strong> זה שיהיה ה<strong>מדשן</strong> (מוציא את האפר והפתילות החרוכות) של <strong>המנורה;</strong> ו<strong>מי</strong> זה שיהיה <strong>מעלה</strong> את ה<strong>אברים</strong> של קרבן התמיד <strong>לכבש</strong> שליד המזבח כדי להקטירם אחר כך.
  ואגב כך מביאים את סדר חלוקת האיברים להעלותם: את <strong>הראש והרגל</strong> (האחורית) <strong>של</strong> צד <strong>ימין</strong> בקרבן — מעלה כהן אחד; <strong>ו</strong>את <strong>שתי הידים</strong> (הרגליים הקדמיות) — מעלה כהן שני; <strong>העוקץ</strong> (חוליות השדרה האחרונות והאליה) <strong>והרגל של שמאל</strong> — מעלה כהן שלישי; את <strong>החזה והגרה</strong> (הצואר) ומקצת איברים פנימיים המחוברים אליו, כגון: הקנה והכבד והלב — מעלה כהן רביעי; <strong>ו</strong>את <strong>שתי</strong> ה<strong>דפנות</strong> (הצלעות) — מעלה כהן חמישי; ואת <strong>הקרביים</strong> — (מעיים ושאר חלקים פנימיים) מקריב כהן ששי; <strong>ו</strong>את <strong>הסולת</strong> של מנחת קרבן התמיד — מקריב כהן שביעי; <strong>והחביתין</strong> (מנחה שהיה מביא הכהן הגדול בכל יום) נעשים על ידי כהן שמיני; <strong>והיין</strong> — על ידי כהן תשיעי. ונמצא מספר כל הכהנים שזכו בפייס זה שלשה עשר (תשעה אלו המעלים את קרבן התמיד והנספחים לו, וארבעה שעסקו בשחיטה, בזריקה, בדישון המזבח הפנימי ובדישון המנורה).
  עמדו הכהנים ו<strong>הפיסו,</strong> ו<strong>זכה מי שזכה.</strong>
 ולאחר מכן <strong>אמר להן</strong> הממונה לכהנים: <strong>צאו</strong> ועמדו על מקום גבוה במקדש, <strong>וראו</strong> משם <strong>אם</strong> כבר האיר היום ו<strong>הגיע זמן שחיטה,</strong> שכן שחיטה פסולה בלילה. <strong>אם הגיע</strong> כבר הזמן, <strong>הרואה אומר: "ברקאי"</strong> — הבריק האור. ומעירים כי <strong>מתיא בן שמואל</strong> שהיה הממונה באותו זמן על הפייסות במקדש היה חולק על דעה זו ו<strong>אומר</strong> בלשון אחר: האם <strong>האיר פני כל המזרח עד</strong> כדי כך <strong>שהוא</strong> האור נראה אף <strong>בחברון</strong> (והוא אור גדול מ"ברקאי")? <strong>ו</strong>אם אכן כך היה <strong>הוא</strong> (הצופה) היה <strong>אומר: הן!</strong>
 ולאחר מכן הממונה <strong>אמר להן</strong> לכהנים: <strong>צאו והביאו לי והוציאו טלה מלשכת הטלאים</strong> (המקום בו היו טלאים מבוקרים ממום ומוכנים להקרבה), <strong>ו</strong>מכוון אותם הממונה: <strong>הרי</strong> (הנה, הלא היא) <strong>לשכת הטלאים</strong> זו ה<strong>נתונה במקצוע</strong> (פינה) ה<strong>צפונית מערבית</strong> של אולם בית המוקד שהיה בעזרה. שכן <strong>ארבע לשכות</strong> (חדרים) <strong>היו שם</strong> בפינות אותו אולם, ואלו הן: <strong>אחת</strong> — <strong>לשכת הטלאים</strong> האמורה. <strong>ואחת</strong> — <strong>לשכת החותמות,</strong> ששם היו מניחים את החותמות (קבלות) שעל פיהן קיבל אדם הרוצה לקנות קרבן מן המקדש את הקרבן המתאים. והיתה לשכה זו בזוית המזרחית צפונית. <strong>ואחת</strong> — <strong>לשכת בית המוקד,</strong> בה היה מצויה מדורה, והתבאר עניינה בתחילת מסכתנו. <strong>ואחת</strong> — <strong>לשכה</strong> המצויה בזוית דרומית מזרחית <strong>ש</strong>היו <strong>עושין</strong> (לשים ואופים) <strong>בה</strong> את <strong>לחם הפנים.</strong>
 <strong>נכנסו</strong> הכהנים <strong>ללשכת הכלים</strong> (בה היו נתונים כלי השרת הנדרשים לעבודות היום), ו<strong>הוציאו משם תשעים ושלשה כלי</strong> שרת של <strong>כסף וכלי</strong> שרת של <strong>זהב.</strong> ולאחר מכן <strong>השקו</strong> מים <strong>את</strong> הטלה העומד להיות קרב על המזבח כקרבן <strong>התמיד בכוס</strong>
## דף ל:
 <strong>של זהב.</strong> ו<strong>אף על פי שהוא</strong> (הטלה המיועד לקרבן התמיד) כבר <strong>מבוקר</strong> (שנבדק ונמצא שאין בו מום) עוד <strong>מבערב,</strong> כלומר, קודם לכן, שכל קרבן העומד להיקרב נבדק ארבעה ימים לפני שחיטתו — חוזרים ו<strong>מבקרין אותו</strong> שוב <strong>לאור</strong> ה<strong>אבוקות</strong> שמא נפל בו מום מאז הבדיקה האחרונה.
 <strong>מי</strong> מהכהנים <strong>שזכה בדישון</strong> ה<strong>מזבח הפנימי ו</strong>הכהן שזכה <strong>בדישון המנורה, היו מקדימין</strong> להכין את כלי השרת הנדרשים לצורך עבודות אלה, <strong>וארבעה כלים</strong> היו <strong>בידם,</strong> ואלו הם: <strong>הטני והכוז ושני מפתחות</strong> שבהם פותחים את שני מנעוליו של הפתח הקטן שבצפונו של שער ההיכל (הפשפש). ומסבירים את עניינם של ארבעת הכלים הללו: <strong>הטני</strong> — הריהו <strong>דומה ל</strong>כלי גדול שתכולתו כדי <strong>תרקב</strong> (שלושה קבים), והריהו עשוי <strong>של זהב</strong> ולא היה <strong>מחזיק</strong> אלא קביים וחצי. והכוז — הריהו <strong>דומה לקיתון</strong> (מיכל נוזלים) <strong>גדול,</strong> ואף הוא <strong>של זהב. ושתי מפתחות</strong> הללו למה הם שימשו? <strong>אחד</strong> מהם — הריהו פותח את המנעול החיצוני של הפשפש, וכיון שהיה המנעול נתון בצידה הפנימי של הדלת, נמצא <strong>שהוא</strong> הכהן הרוצה לפתוח, היה <strong>יורד</strong> (נכנס) לצידה הפנימי של הדלת דרך פתח קטן שהיה בה <strong>באמת</strong> ידו עד בית <strong>השחי,</strong> ובו היה פותח את המנעול הזה. <strong>ו</strong>עוד מפתח <strong>אחד</strong> — זה <strong>שהוא פותח</strong> בו את המנעול בדלת הפנימית של התא שלפנים מן הפשפש, ממנה נכנס להיכל, ואותה היה פותח, <strong>כיון</strong> (ישר).
 אותו כהן שהצטווה לפתוח את שער ההיכל <strong>בא לו לפשפש</strong> (הפתח הקטן) שהיה בצד <strong>הצפוני</strong> של השער. שכן <strong>שני פשפשין היו לו לשער הגדול</strong> (שער ההיכל), <strong>אחת בצפון</strong> בימינו של השער, <strong>ואחת בדרום,</strong> בשמאלו של השער. בפשפש זה <strong>שבדרום לא נכנס בו אדם</strong> מעולם, ו<strong>עליו הוא מפורש על ידי יחזקאל</strong> הנביא, שראוי לו שיהיה סגור, <strong>ש</strong>כן <strong>נאמר:</strong> "וישב אותי דרך שער המקדש החיצון הפונה קדים והוא סגור. <strong>ויאמר אלי ה' השער הזה סגור יהיה לא יפתח ואיש אל יבא בו כי ה' אלהי ישראל בא בו והיה סגור"</strong> (יחזקאל מד, א—ב).
 <strong>נטל את המפתח ופתח</strong> בו <strong>את הפשפש</strong> שבצד צפונו של השער, <strong>ונכנס להתא</strong> (הלשכה שלפני ההיכל), <strong>ומהתא</strong> נכנס <strong>להיכל, עד ש</strong>הוא <strong>מגיע</strong> מתוך ההיכל <strong>לשער הגדול. הגיע לשער הגדול,</strong> שהיה נעול מבפנים, מה עשה? <strong>העביר את הנגר</strong> (הבריח) <strong>ואת הפותחות</strong> (מנעולים) ופתחו. ו<strong>לא היה שוחט ה</strong>כהן ה<strong>שוחט</strong> את קרבן התמיד <strong>עד ש</strong>היה <strong>שומע</strong> את קולו של ה<strong>שער</strong> ה<strong>גדול</strong> בשעה <strong>שנפתח.</strong>
 ונשמע קול זה למרחקים, עד שאף <strong>מ</strong>העיר <strong>יריחו היו שומעין</strong> את <strong>קול</strong> ה<strong>שער</strong> ה<strong>גדול</strong> בשעה <strong>שנפתח.</strong> ועוד זאת נמסר כי <strong>מיריחו היו שומעין</strong> את <strong>קול</strong> ה<strong>מגריפה</strong> (כלי נגינה שבמקדש), <strong>מיריחו היו שומעין</strong> את <strong>קול השיר</strong> שהיו שרים הלויים בבית המקדש. ועוד, <strong>מיריחו היו שומעין</strong> את ה<strong>קול</strong> של <strong>בן ארזה</strong> שהיה ממונה בבית המקדש על הצלצל (כלי נגינה) ה<strong>מקיש בצלצל,</strong> והלויים היו עונים אחריו בשיר. ועוד, <strong>מיריחו היו שומעין</strong> את <strong>קול החליל</strong> המנגן לפני המזבח בשנים עשר ימים בשנה. 
 ועוד, <strong>מיריחו היו שומעין</strong> את ה<strong>קול</strong> של הכהן <strong>גביני</strong> שהיה <strong>כרוז</strong> במקדש, שהיה עומד ומכריז בכל בוקר "עמדו כהנים לעבודתכם ולויים לדוכנכם וישראל למעמדכם". ועוד, <strong>מיריחו היו שומעין</strong> את <strong>קול העץ שעשה בן קטין</strong> לשמש כ<strong>מוכני לכיור,</strong> וכדרך שהתבאר עניינו למעלה (כח,ב). ועוד, <strong>מיריחו היו שומעין</strong> את <strong>קול השיר</strong> ששרו הלויים במקדש. ועוד, <strong>מיריחו היה שומע</strong> אדם את <strong>קול השופר</strong> שתוקעים בו במקדש כמה פעמים בכל יום. <strong>ויש אומרים</strong> כי היו שומעים ביריחו <strong>אף</strong> את <strong>קולו של</strong> ה<strong>כהן</strong> ה<strong>גדול בשעה שהוא מזכיר את השם</strong> המפורש <strong>ביום הכפורים.</strong>
 ועוד, <strong>מיריחו היו מריחין</strong> את <strong>ריח פיטום הקטורת</strong> הבא מהמקדש. ובענין זה <strong>אמר ר' אלעזר בן דגלאי: עזים היו לאבא,</strong> והיו רועות <strong>ב</strong>תחום <strong>ערי המכוור,</strong> רחוק מירושלים, <strong>והיו מתעטשות מריח פיטום הקטורת</strong> שהריחו.
 ושבים לסדר העבודה במקדש: <strong>מי שזכה ב</strong>שחיטת קרבן ה<strong>תמיד</strong> — <strong>משכו</strong> לכבש המיועד להקרבה כתמיד <strong>והולך</strong> למקום שחיטתם של הקרבנות, שהוא <strong>בבית המטבחיים. ומי</strong> מהכהנים <strong>שזכו ב</strong>העלאת ה<strong>אברים</strong> לכבש היו <strong>הולכין עמו</strong> אחריו. ומתארים את פרטי הדברים של <strong>בית המטבחיים</strong> — עומד <strong>היה לצפונו של מזבח,</strong> <strong>ועליו,</strong> במקום בית המטבחיים, היו <strong>שמונה עמודים</strong> של אבן <strong>ננסים</strong> (נמוכים) <strong>ורבעים</strong> (חתיכות עץ מרובעות) <strong>של ארז</strong> היו קבועים <strong>על גביהן</strong> של עמודים אלה. <strong>ואנקלאות</strong> (ווים) <strong>של ברזל היו קבועין בהן,</strong> בחתיכות העץ הרבועות. <strong>ושלשה סדרים</strong> של ווי ברזל אלה היו <strong>לכל אחד ואחד</strong> מחתיכות העץ הללו. <strong>שבהן</strong> היו <strong>תולין</strong> את הקרבן לאחר שנשחט, ומשם היו נוטלים אותו <strong>ומפשיטין</strong> את עורו <strong>על שולחנות של שיש ש</strong>היו עומדים <strong>בין העמודים.</strong>
 <strong>מי שזכה</strong> בפייס <strong>בדישון מזבח הפנימי נכנס</strong> דרך השער להיכל, <strong>ונטל את הטני</strong> אותו הביא, <strong>והניחו</strong> על רצפת ההיכל <strong>לפניו,</strong> בינו לבין המזבח, <strong>והיה חופן</strong> (לוקח מלוא חפניו) מן האפר שעל גבי המזבח, <strong>ונותן</strong> אותו <strong>לתוכו</strong> של הטני. <strong>ובאחרונה</strong> (ולבסוף), כאשר לא נותר על המזבח אלא מעט דשן, <strong>כיבד</strong> (טאטא) <strong>את השאר לתוכו</strong> של הטני, <strong>והניחו</strong> את הטני במקומו זה על רצפת ההיכל, <strong>ויצא</strong> אל מחוץ להיכל.
 <strong>מי שזכה</strong> בפייס <strong>בדישון המנורה</strong> — <strong>נכנס</strong> פנימה להיכל, <strong>ו</strong>אם <strong>מצא</strong> במנורה את <strong>שני</strong> ה<strong>נרות מזרחית</strong> שבצד <strong>מערבית</strong> (ראה גרסות) כשהם עדיין <strong>דולקין</strong> — היה בתחילה <strong>מדשן</strong> (מסיר את האפר והפתילות החרוכות ושם את הדשן שהסיר בתוך הכוז, ואחר כך שם בהם פתילות ושמן חדשים) <strong>את השאר</strong> (חמשת הנרות האחרים), <strong>ו</strong>היה <strong>מניח</strong> (משאיר) את אלו שני הנרות המזרחיים כשהם <strong>דולקין במקומן.</strong> ואם כשנכנס להיכל <strong>מצאן</strong> לשני הנרות המזרחיים <strong>שכבו</strong> — היה <strong>מדשנן</strong> (מסיר את הפחם שבראשי הפתילות ומכין אותן להדלקה) <strong>ומדליקן מן ה</strong>נרות האחרים שעדיין <strong>דולקין</strong> (אם יש כאלה. ואם לאו, הריהו מדליקם מאש מזבח העולה). <strong>ואחר כך</strong> היה <strong>מדשן את השאר</strong> (שאר הנרות).
 <strong>ואבן היתה לפני המנורה, ובה שלש מעלות</strong> (מדרגות), <strong>שעליה</strong> היה ה<strong>כהן עומד ומטיב את הנרות,</strong> כי גובהה של המנורה היה שמונה עשר טפחים, ונצרך הכהן המטיב את הנרות לעמוד על מקום מוגבה כדי שיגיע אל הנרות. <strong>ו</strong>לאחר שדישן את חמש הנרות המערביים ושם את הפתילות החרוכות והאפר בתוך הכוז היה <strong>מניח את הכוז על</strong> ה<strong>מעלה</strong> ה<strong>שניה</strong> שבאותה אבן, <strong>ויצא</strong> מההיכל. ולאחר מכן, כשחזר להיטיב את שני הנרות המזרחיים והטיבם כאת חמשת הראשונים, היה מוציא את הכוז שבו דישון המנורה (יחד עם הכהן המוציא את הטני שבו דשן המזבח הפנימי), ושפכו את הדשן שבכוז (וכן שבטני) בצד המזבח.
 
 <strong>לא היו כופתין את הטלה</strong> העומד להקרבה, בקשירת ארבע רגלים אלו לאלו, <strong>אלא</strong> היו <strong>מעקידין אותו,</strong> בקשירת רגל קדמית ואחורית זו לזו. <strong>מי</strong> מהכהנים <strong>שזכו</strong> בפייס <strong>ב</strong>העלאת ה<strong>אברים</strong> לכבש היו <strong>אוחזין בו</strong> בכבש בשעה שהיה נשחט. <strong>וכך היה עקידתו</strong> של הקרבן, בשעה שהוא נשחט: עומד היה הקרבן בצפון העזרה ו<strong>ראשו</strong> נמצא <strong>ל</strong>צד <strong>דרום,</strong> כנגד מזבח, <strong>ופניו</strong> מופנות <strong>ל</strong>צד <strong>מערב,</strong> כנגד ההיכל. <strong>והשוחט עומד ב</strong>אופן שגופו פונה ל<strong>מזרח ופניו</strong> פונות <strong>למערב.</strong>
 שני קרבנות תמיד הם, של שחר ושל בין הערביים, אלא שזה <strong>של שחר היה נשחט על</strong> יד <strong>קרן</strong> (הפינה) ה<strong>צפונית מערבית</strong> של המזבח, <strong>על</strong> ה<strong>טבעת</strong> ה<strong>שניה</strong> מעשרים וארבע הטבעות (ששימשו להכנסת צוואר הבהמה הנשחטת) שהיו ברצפת העזרה בצפונו של המזבח. ואילו קרבן תמיד <strong>של בין הערבים היה נשחט על</strong> יד <strong>קרן מזרחית צפונית</strong> של המזבח, ו<strong>על</strong> ה<strong>טבעת</strong> ה<strong>שנייה.</strong>
 ולאחר ש<strong>שחט השוחט</strong> את הקרבן, <strong>וקבל המקבל</strong> את הדם על מנת לזורקו על גבי המזבח, <strong>בא לו לקרן</strong> ה<strong>מזרחית צפונית</strong> של המזבח, <strong>ו</strong>היה <strong>נותן</strong> (זורק) מהדם זריקה ("נתינה") ראשונה, ובאופן שיגיע הדם <strong>מזרחה</strong> של המזבח ו<strong>צפונה</strong> של המזבח. ולאחר מכן היה מגיע אל הקרן ה<strong>מערבית דרומית</strong> של המזבח, <strong>ו</strong>היה <strong>נותן</strong> נתינה שניה של דם, באופן שהדם יגיע <strong>מערבה</strong> של המזבח ו<strong>דרומה</strong> של המזבח. ואת <strong>שירי</strong> (שאריות) <strong>הדם</strong> שלא נזרק על המזבח, <strong>היה שופך אל יסוד דרומית</strong> בקרן דרומית מערבית של היסוד.
## דף לא.
 וכשהוא מפשיט את עורו של קרבן התמיד, לאחר שנשחט, <strong>לא היה שובר בו</strong> בקרבן <strong>את הרגל</strong> כמנהג הרווח אצל פושטי עורות, <strong>אלא</strong> הריהו <strong>נוקבו מתוך ערקובו</strong> (ברכו), בשתי ברכיו האחוריות, <strong>ו</strong>בנקבים אלה הריהו <strong>תולה בו</strong> את הבהמה ברגליה על שני ווים, על מנת לפשוט את עורה.
  וכך <strong>היה</strong> אופן הפשטת העור: <strong>מפשיט</strong> את עור הבהמה מלמעלה למטה, מתחיל בהפשטת עור רגליה, וממשיך <strong>ויורד עד ש</strong>הוא <strong>מגיע ל</strong>עור ה<strong>חזה.</strong> כיון ש<strong>הגיע לחזה,</strong> הפסיק את ההפשטה, ו<strong>חתך את הראש</strong> (עם עורו של הראש, שאין עור הראש נפשט) <strong>ונתנו למי שזכה בו,</strong> על מנת שיעלהו לכבש המזבח. ולאחר מכן <strong>חתך את</strong> ארבע <strong>הכרעים</strong> (חלק הרגל שעד הברכיים) <strong>ונתנן למי שזכה בהן</strong> להעלות אף אותן. ולאחר מכן <strong>מרק</strong> (סיים) <strong>את ההפשט</strong> של שאר עור גוף הקרבן, מהחזה והלאה. <strong>קרע את הלב והוציא את דמו.</strong>
 <strong>חתך את הידים</strong> (שתי הרגליים הקדמיות) <strong>ונתנן למי שזכה בהן</strong> להעלות אותן. ולאחר מכן <strong>עלה</strong> בסכין אל חלקו האחורי של גוף הבהמה הנתון למעלה, <strong>לרגל הימנית, חתכה, ונתנה למי שזכה בה</strong> להעלות אותה, <strong>ו</strong>נחתכת הרגל באופן שיהיו <strong>שתי</strong> ה<strong>ביצים</strong> של הקרבן (שהוא זכר) <strong>עמה,</strong> ומעתה תלוי הקרבן ברגלו השמאלית. ולאחר מכן <strong>קרעו</strong> לבטנו של הקרבן, <strong>ונמצא כולו</strong> (כל קרביו) <strong>גלוי לפניו.</strong>
 וכך היה נוהג באיברים הפנימיים: בתחילה <strong>נטל את הפדר</strong> (חלב) <strong>ונתנו על בית שחיטת הראש מלמעלה,</strong> מעל מקום השחיטה באופן שיסתיר את דם השחיטה שבראש, כשיעלה אותו הכהן לכבש. ולאחר מכן <strong>נטל את הקרביים, ונתנן למי שזכה בהן</strong> להעלותם לכבש, ותחילה נוטלן על מנת <strong>להדיחן</strong> (לשוטפם מפסולת ולכלוכים שבהם). <strong>ו</strong>את <strong>הכרס</strong> שהפסולת המצויה בה רבה היו <strong>מדיחין אותה ב</strong>מקום הנקרא על שם כך <strong>"בית המדיחין",</strong> המצוי בדרום העזרה, מצד מזרח לשער המים. <strong>ו</strong>היו <strong>מדיחין אותה כל צרכה</strong> (עד שלא ישאר בה כל דבר מאוס) <strong>והקרביים מדיחין אותן שלש פעמים במעוטן</strong> (לכל הפחות), ומכאן והלאה ניתן להוסיף עוד ועוד במספר ההדחות, כמידת הצורך,    
והיתה ההדחה נעשית בבית המטבחיים <strong>על שולחנות של שיש ש</strong>היו מצויים שם <strong>בין העמודים.</strong>
 ולאחר מכן <strong>נטל את הסכין, ו</strong>חתך במקום החיבור בין הריאה והכבד, עד ש<strong>הפריש</strong> (הפריד) <strong>את הריאה מן הכבד,</strong> והותירה מחוברת לצואר <strong>ו</strong>כן הפריד בסכין שבידו את <strong>אצבע הכבד</strong> חתיכת כבד היוצאת מקצהו התחתון של הכבד ונראית כאצבע, ונקראת גם יותרת הכבד) <strong>מן הכבד,</strong> והותירה מחוברת לעוקץ (הזנב), <strong>ו</strong>לאחר שהפריד את הריאה מהכבד ואת אצבע הכבד מהכבד היה הכבד נותר מחובר לדופן הימנית, ו<strong>לא היה מזיזה,</strong> ומשאיר את האיברים במקומם, שהריאה דבוקה לגרה (לצואר), והכבד דבוק לדופן, ואצבע הכבד דבוקה בזנב (בעוקץ), עד חיתוכם. ולאחר מכן הריהו <strong>נוקב את החזה</strong> (חותך את סביבות החזה ומפרידו מהדפנות ומן הצלעות), <strong>ונתנה למי שזכה בה.</strong>
 ולאחר מכן <strong>עלה</strong> בסכין <strong>לדופן הימנית,</strong> ו<strong>היה חותך</strong> את הדופן ומפרידה מגוף הבהמה, מלמעלה למטה, כשהוא הולך <strong>ויורד עד השדרה,</strong> כלומר, בסמוך לשדרה <strong>ו</strong>אולם <strong>לא היה נוגע בשדרה</strong> והיא נשארת בשלמותה כשהיא דבוקה בדופן השמאלית, וכך הוא חותך <strong>עד ש</strong>הוא <strong>מגיע לבין שתי</strong> ה<strong>צלעות</strong> ה<strong>דקות</strong> שבצד הצואר, ואותן לא חתך, השאירן במקומן. <strong>חתכה</strong> (הפריד מן הגוף) את הדופן הימנית <strong>ונתנה למי שזכה בה, והכבד תלויה בה.</strong>
 לאחר מכן <strong>בא לו לגרה</strong> (צואר), ו<strong>הניח בה</strong> בשלמותן, בלא לחותכן את <strong>שתי</strong> ה<strong>צלעות</strong> ש<strong>מכאן</strong> (בצד הדופן הימנית), הן הצלעות שהניחן כאשר חתך את הדופן הימנית, <strong>ו</strong>כן הניח עוד <strong>שתי צלעות מכאן</strong> (בצד הדופן השמאלית). <strong>חתכה</strong> את הגרה, ונתנה למי שזכה בה, ו<strong>הקנה והלב והריאה תלוים בה.</strong>
 ועתה <strong>בא לו ל</strong>חיתוכה של ה<strong>דופן השמאלית,</strong> ו<strong>הניח בה</strong> מלחתוך את <strong>שתי</strong> ה<strong>צלעות</strong> ה<strong>דקות</strong> ש<strong>מלמעלן</strong> (שבצד הזנב, שהרי הבהמה תלויה באופן שחלקה האחורי מונח למעלה), <strong>ו</strong>כן הניח את <strong>שתי</strong> ה<strong>צלעות</strong> ה<strong>דקות</strong> ש<strong>מלמטן</strong> (שבצד הצואר, כנזכר מקודם), <strong>וכך היה</strong> גם <strong>מניח בחבירתה</strong> (בדופן הימנית) את שתי הצלעות שבצד הצואר ובצד הזנב. <strong>נמצא</strong> איפוא שהוא <strong>מניח שתים שתים</strong> צלעות <strong>מלמעלן,</strong> ו<strong>שתים שתים</strong> צלעות <strong>מלמטן.</strong>
 <strong>חתכה</strong> את הדופן השמאלית <strong>ונתנה למי שזכה בה, והשדרה עמה, ו</strong>כן <strong>הטחול תלוי בה, ו</strong>הרי <strong>היא</strong> הדופן השמאלית <strong>היתה גדולה,</strong> שכן השדרה היתה אתה, <strong>אלא</strong> שבכל זאת לדופן <strong>של ימין קורין "גדולה"</strong> — וטעם הדבר: משום <strong>שהכבד תלויה בה.</strong> לאחר מכן <strong>בא לו לעוקץ</strong> (לזנב) הקרבן, <strong>חתכו, ונתנו למי שזכה בו,</strong> ו<strong>האליה, ואצבע הכבד, ושתי</strong> ה<strong>כליות עמו.</strong> לאחר מכן <strong>נטל את הרגל השמאלית, חתכה, ונתנה למי שזכה בה.</strong> ועתה, לאחר שנותח הקרבן ונמסר כל חלק שבו לכהן שזכה בהעלאתו לכבש המזבח, נמצאו כל תשעת הכהנים שזכו להעלות את איברי הקרבן לכבש המזבח <strong>כולן עומדים בשורה, והאברים</strong> העומדים להעלאה נתונים <strong>בידם.</strong>
## דף לא:
 הכהן <strong>הראשון</strong> מבין תשעת הכהנים שזכו בפייס בהעלאת האיברים לכבש המזבח — מחזיק בידו <strong>בראש</strong> של הקרבן <strong>וברגל</strong> האחורית הימנית של הקרבן, כאשר <strong>הראש</strong> החשוב מן הרגל הוא <strong>ב</strong>יד <strong>ימינו. ו</strong>מחזיק את הראש באופן ש<strong>חוטמו</strong> של הקרבן מופנה פנימה <strong>כלפי זרועו,</strong> ואת <strong>קרניו</strong> הוא מחזיק <strong>בין אצבעותיו,</strong> ו<strong>בית</strong> (מקום) <strong>שחיטתו</strong> הוא <strong>מלמעלן, והפדר</strong> (החלב) נתון עליה, לכיסוי מקום השחיטה. ואת <strong>הרגל של ימין</strong> הוא מחזיק <strong>ב</strong>יד <strong>שמאלו, ובית עורן</strong> (החלק החיצוני של הרגל, ממנו מופשט העור) פונה <strong>לחוץ.</strong> הכהן <strong>השני</strong> מתשעה הכהנים הזוכים בפייס — מחזיק <strong>בשתי</strong> ה<strong>ידים</strong> (רגליים קדמיות) של הקרבן, כאשר את הרגל <strong>של</strong> צד <strong>ימין</strong> הוא מחזיק <strong>ב</strong>יד <strong>ימינו, ו</strong>את הרגל <strong>של</strong> צד <strong>שמאל</strong> הוא מחזיק <strong>ב</strong>יד <strong>שמאלו, ו</strong>באופן ש<strong>בית עורן</strong> פונה <strong>לחוץ.</strong>
 הכהן <strong>השלישי</strong> — מחזיק <strong>בעוקץ וברגל,</strong> כאשר את <strong>העוקץ</strong> הוא מחזיק <strong>ב</strong>יד <strong>ימינו, והאליה</strong> המחוברת בו <strong>מדולדלת</strong> (משתלשלת כלפי מטה) <strong>בין אצבעותיו, ואצבע הכבד ושתי כליות עמו,</strong> עם העוקץ, נישאים כולם ביד ימינו של הכהן השלישי, ואילו את <strong>הרגל של</strong> צד <strong>שמאל</strong> הוא מחזיק <strong>ב</strong>יד <strong>שמאלו, ובית עורן</strong> פונה <strong>לחוץ.</strong> הכהן <strong>הרביעי</strong> — מחזיק <strong>בחזה ובגרה</strong> (= צוואר) כאשר את <strong>החזה</strong> הוא מחזיק <strong>ב</strong>יד <strong>ימינו ו</strong>את <strong>הגרה</strong> הוא מחזיק <strong>ב</strong>יד <strong>שמאלו, וצלעותיו</strong> של הקרבן המונחות עם הגרה נתונות <strong>בין שני אצבעותיו.</strong> הכהן <strong>החמישי</strong> — מחזיק <strong>בשתי</strong> ה<strong>דפנות,</strong> כאשר הדופן <strong>של</strong> צד <strong>ימין</strong> נתונה <strong>ב</strong>יד <strong>ימינו, ו</strong>הדופן <strong>של</strong> צד <strong>שמאל</strong> נתונה <strong>ב</strong>יד <strong>שמאלו, ובית עורן לחוץ.</strong> הכהן <strong>הששי</strong> — מחזיק <strong>בקרבים הנתונים בבזך</strong> (כעין קערה גדולה) <strong>ו</strong>ה<strong>כרעים</strong> (החלקים התחתונים של הרגליים) נתונות <strong>על גביהן מלמעלה.</strong>
 הכהן <strong>השביעי</strong> — מחזיק <strong>בסולת</strong> של המנחה הבאה עם התמיד. הכהן <strong>השמיני</strong> — מחזיק <strong>בחביתים</strong> (מנחת מחבת של הכהן הגדול הקרבה בכל יום, מחציתה האחת בבוקר ומחציתה השנית בערב). הכהן <strong>התשיעי</strong> — מחזיק <strong>ביין</strong> לנסך התמיד. ומשם נפנו ו<strong>הלכו</strong> תשעת הכהנים עם הקרבנות שבידיהם <strong>ונתנום</strong> על הכבש שהוא <strong>מחצי</strong> <strong>הכבש ולמטה,</strong> כלומר, בשש עשרה האמות התחתונות שלו (שאורך כולו שלשים ושתים אמה), <strong>ב</strong>צד <strong>מערבו. ומלחום</strong> את איברי הקרבנות והמנחות <strong>וירדו ובאו להן ללשכת הגזית</strong> כדי <strong>לקרות את</strong> קריאת <strong>שמע</strong> של שחרית ושאר דברים הנאמרים על ידם (כאשר יבואר בתחילת הפרק הבא).
  
   
 א גמרא שנינו במשנתנו כי את טלה קרבן התמיד היו מעקידים, ובענין זה עוד <strong>תנא</strong> <small>[שנינו</small> בברייתא<small>]:</small> עקידתו של הקרבן היתה בקשירת <strong>יד ורגל, כ</strong>דרך <strong>עקידת יצחק בן אברהם</strong> בהר המוריה.
 <big>ב</big> שנינו בתחילת משנתנו כי <strong>לא היו כופתין את הטלה,</strong> ומבררים: <strong>מאי טעמא</strong> <small>[מה טעם</small> הדבר<small>]?</small> ונמסר כי נחלקו בכך <strong>רב הונא ורב חסדא, חד</strong> <small>[אחד</small> מהם<small>]</small> <strong>אמר:</strong> אין כופתים את הטלה <strong>משום בזיון קדשים</strong> שיש בדבר. <strong>וחד</strong> <small>[ואחד</small> מהם<small>]</small> <strong>אמר:</strong> אין כופתים את הטלה <strong>משום</strong> שכך נוהגים הגויים, והעושה כן הריהו <strong>מהלך בחוקי העמים</strong> שאסרה התורה ("ובחוקותיהם לא תלכו", ויקרא יח, ג).
  ודנים, <strong>מאי בינייהו</strong> <small>[מה,</small> איזה הבדל להלכה יש <small>ביניהן]?</small> ומשיבים: <strong>איכא בינייהו</strong> <small>[יש</small> הבדל להלכה <small>ביניהן]</small> במקרה <strong>דכפתיה בשיראי</strong> <small>[שכפתו</small> את הקרבן <small>בשיראין,</small> בבגד משי<small>],</small> שלדעה שהוא משום בזיון קדשים — באופן זה, כשהכפיתה נעשית בבגד כה יקר, אין בכך משום בזיון קדשים. ואילו לדעה כי הוא משום הליכה בחוקות הגויים — אף באופן זה יש משום הליכה בחוקות הגויים. <strong>אי נמי</strong> <small>[או גם כן]</small> באופן הבא יש ביניהן אותו הבדל להלכה — כאשר כופתים את הקרבן <strong>(בהוצא) [בחוטא] דדהבא</strong> <small>[בחוט של זהב],</small> שמשום בזיון קדשים אין בדבר, ואולם משום הליכה בחוקות הגויים יש בו.
 <big>ג</big> שנינו במשנתנו כי את הקרביים היו מדיחים על שולחנות של שיש שהיו בבית המטבחיים שבמקדש, ובענין השולחנות שבמקדש <strong>תנן התם</strong> <small>[שנינו שם,</small> במסכת שקלים<small>]:</small> <strong>שלש עשרה שולחנות היו במקדש.</strong> ואלו הם: <strong>שמונה</strong> שולחנות <strong>של שיש</strong> היו נתונים <strong>בבית המטבחיים</strong> שבצפון המזבח, בין הטבעות והעמודים, <strong>שעליהם מדיחין את הקרבים</strong> של הקרבנות.
  עוד <strong>שני</strong> שולחנות היו נתונים <strong>ב</strong>צד <strong>מערבה של</strong> ה<strong>כבש</strong> בדרומו של המזבח, <strong>אחד</strong> מהם היה <strong>של שיש ואחד</strong> מהם היה <strong>של כסף. על</strong> השולחן <strong>של שיש</strong> היו <strong>נותנין את האברים</strong> העומדים להקרבה, ומשם היו מעלים אותם למזבח. <strong>ועל</strong> השולחן <strong>של כסף</strong> היו נותנים את תשעים ושלשה <strong>כלי</strong> ה<strong>שרת</strong> אותם היו מוציאים בתחילת כל יום מלשכת הכלים.
 <strong>ובאולם</strong> העומד לפני ההיכל היו עוד <strong>שנים</strong> שולחנות <strong>מבפנים</strong> האולם <strong>על</strong> (אצל) <strong>פתח הבית, אחד</strong> מהם היה <strong>של כסף ואחד</strong> מהם היה <strong>של זהב. על</strong> השולחן <strong>של כסף</strong> היו <strong>נותנין</strong> את <strong>לחם הפנים בכניסתו</strong> לאחר שנאפה בערב שבת, עד שמניחים אותו במקומו. <strong>ועל</strong> השולחן <strong>של זהב</strong> היו מניחים את לחם הפנים הישן <strong>ביציאתו</strong> מההיכל, ומשולחן זה היה הלחם מתחלק לכהנים. וטעם הדבר שהשולחן המשמש את לחם הפנים ביציאתו הוא של זהב ולא של כסף?
 <strong>ש</strong>כן כלל הוא: <strong>מעלין ב</strong>דברי <strong>קודש ולא מורידין</strong> בהם, ואף לחם הפנים המוצא, לאחר שעלה במדרגתו והיה כבר מונח על שולחן זהב (שולחן לחם הפנים), אין זה ראוי שירד ממדרגתו ויונח על שולחן שאינו של זהב. <strong>ו</strong>עוד שולחן <strong>אחד של זהב</strong> היה <strong>בפנים,</strong> הוא השולחן <strong>שעליו</strong> מונח <strong>לחם הפנים תמיד</strong> (ככתוב: "ועשית שולחן עצי שטים... וצפית אותו זהב טהור... ונתת על השולחן לחם פנים לפני תמיד", שמות כה, כג-ל).
  ושואלים:  <strong>מכדי</strong> <small>[והלא]</small> כלל הוא ש<strong>אין</strong> מקום להנהגות של <strong>עניות במקום</strong> של <strong>עשירות,</strong> ומשום כך במקדש שנוהגים בדרך עשירות, יש לשאול <strong>אמאי עבדי</strong> <small>[מדוע עשו]</small> שולחנות של <strong>שיש? ניעבדו</strong> <small>[שיעשו]</small> שולחנות של <strong>כסף, ניעבדו</strong> <small>[שיעשו]</small> שולחנות של <strong>זהב! אמר רב חיננא בשם ר' אסי, ור' אסי</strong> אמר הסבר זה <strong>בשם ר' שמואל בר רב יצחק: מפני שהוא,</strong> שולחן של מתכת, המתחמם מחמת השמש, חוזר ו<strong>מרתיח</strong> (מחמם) את הדבר המונח עליו, ועלול הדבר לגרום לקלקולם של הקודשים.
 <big>ד</big> שנינו במשנתנו כי קרבן התמיד <strong>של שחר היה נשחט על</strong> יד ה<strong>קרן מזרחית צפונית</strong> של המזבח, על הטבעת הראשונה שבשורה השניה שבסדר השורות מדרום לצפון (המכונה במשנתנו "טבעת שניה"), ואילו התמיד של בין הערביים היה נשחט על הטבעת הרביעית של השורה השניה (ואף זו מכונה במשנתנו "טבעת שניה"). ודנים: <strong>מנא הני מילי</strong> <small>[מנין אלה הדברים,</small> מה מקורם בתורה<small>]? אמר רב חסדא:</small> שכן <strong>אמר קרא</strong> <small>[הכתוב]</small> בדינו של קרבן התמיד "...תקריבו לה' כבשים בני שנה תמימים <strong>שנים ליום</strong> עולה תמיד" (במדבר כח, ג), ומהמלה "ליום" למדים שהשחיטה צריכה להיות <strong>כנגד</strong> אור <strong>היום,</strong> היא השמש, שיגיע אור השמש למקום שחיטת התמיד, ומשום כך, אין הם נשחטים על הטבעת שבשורה הראשונה, שבגלל גובהו של המזבח, אין אור השמש מגיע אליה.
  ומעירים:  <strong>תניא נמי הכי</strong> <small>[שנינו</small> ברייתא <small>גם כן</small> האומרת <small>כך]:</small> <strong>"שנים ליום"</strong> — שתהא שחיטתו <strong>כנגד היום.</strong> ודנים: <strong>אתה אומר</strong> בפירוש הדברים שהוא <strong>נגד היום, או אינו אלא</strong> פירושו בפשטות <strong>חובת היום</strong> — <strong>כשהוא,</strong> הכתוב, <strong>אומר</strong> בפסוק שלאחריו <strong>"את הכבש אחד תעשה בבקר ואת הכבש השני תעשה בין הערבים"</strong> — <strong>הרי חובת היום אמור, הא</strong> <small>[הרי]</small> מעתה ב<strong>מה אני מקיים</strong> את הכתוב <strong>"שנים ליום"?</strong> — שתהא שחיטתו <strong>נגד היום.</strong>
 <strong>הא</strong> <small>[הרי]</small> כיצד נעשה הדבר בשני התמידים? קרבן <strong>תמיד של שחר</strong> הנשחט בבוקר, כאשר השמש במזרח — <strong>היה נשחט על</strong> יד ה<strong>קרן צפונית מערבית</strong> של המזבח מול השמש, <strong>על</strong> ה<strong>טבעת</strong> ה<strong>שניה, ו</strong>קרבן התמיד <strong>של בין הערבים</strong> הנשחט כאשר השמש נמצאת במערב — <strong>היה נשחט על</strong> יד ה<strong>קרן צפונית מזרחית על</strong> ה<strong>טבעת</strong> ה<strong>שניה.</strong>
 <big>ה</big> ומתוך שדובר בענין מהלך השמש בשמים, מספרים: <strong>עשרה דברים שאל אלכסנדרוס מוקדון את זקני הנגב</strong> (הדרום), <strong>אמר להן:</strong>
## דף לב.
 האם <strong>מן השמים לארץ רחוק</strong> יותר מהמרחק מן המזרח למערב, <strong>או</strong> המרחק <strong>מ</strong>ה<strong>מזרח למערב</strong> גדול יותר מהמרחק שבין השמים והארץ? <strong>אמרו לו</strong> זקני הנגב: המרחק <strong>ממזרח למערב</strong> גדול יותר. <strong>תדע</strong> לך, ראיה לדבר, <strong>שהרי</strong> כאשר ה<strong>חמה</strong> מצויה <strong>במזרח</strong> בתחילת היום — <strong>הכל מסתכלין</strong> (יכולים להסתכל) <strong>בה,</strong> בלא שתיפגענה עיניהם, וכן הוא כאשר ה<strong>חמה</strong> מצויה <strong>במערב</strong> בסוף היום — <strong>הכל מסתכלין בה,</strong> ואולם בזמן שה<strong>חמה</strong> נמצאת <strong>באמצע</strong> ה<strong>רקיע</strong> בחצות היום — <strong>אין הכל מסתכלין בה,</strong> שכל המסתכל בה נפגעות עיניו, וטעם הדבר — שקרוב יותר הוא מקום זה.
 <strong>ו</strong>אילו <strong>חכמים אומרים: זה וזה כאחד שוין,</strong> וראיה לדבר מן הכתוב, <strong>ש</strong>כן <strong>נאמר</strong> "כי <strong>כגבוה שמים על הארץ</strong> גבר חסדו על יראיו. <strong>כרחוק מזרח ממערב</strong> הרחיק ממנו את פשעינו" (תהלים קג, יא-יב), שכתוב אחד משווה את מידת החסד כמרחק השמים לארץ, וכתוב אחד משווה את מידת הסליחה כמרחק המזרח ממערב. <strong>ואי חד מינייהו נפיש</strong> <small>[ואם אחד מהם,</small> מהמרחקים הללו <small>גדול</small> יותר מחבירו<small>],</small> נכתוב תרווייהו כי ההוא דנפיש <small>[שיכתוב</small> את <small>שניהם,</small> בשני הכתובים הללו, גם בתיאור מידת החסד וגם בענין הסליחה, שהם <small>כמו אותו</small> המרחק <small>שגדול</small> יותר]! <strong>ואלא</strong> באשר לשאלה, מדוע ניתן לראות את השמש כאשר היא נמצאת במזרח ובמערב, בעוד שכאשר ה<strong>חמה</strong> נמצאת <strong>באמצע</strong> ה<strong>רקיע מאי טעמא</strong> <small>[מה טעם]</small> <strong>אין הכל</strong> יכולים להיות <strong>מסתכלין בה?</strong> — <strong>משום דקאי להדיא, ולא כסי ליה מידי</strong> <small>[שעומדת</small> החמה ב<small>גילויה, באין דבר המכסה אותה],</small> בעוד שבהיותה במזרח או במערב ישנם דברים המסתירים את קרניה הישירות.
 ועוד <strong>אמר להן</strong> אלכסנדר מוקדון לזקני הנגב בשאלה שעניינה סדר הבריאה בראשיתה: האם <strong>שמים נבראו תחלה</strong> ולאחריהם הארץ <strong>או הארץ</strong> נבראה תחילה ולאחריה השמים? <strong>אמרו</strong> לו בתשובה: <strong>שמים נבראו תחלה, ש</strong>כן <strong>נאמר</strong> בתחילת התורה, בתחילת תיאור מעשה הבריאה ה<strong>"בראשית ברא אלהים את השמים ואת הארץ"</strong> (בראשית א, א).
 <strong>אמר להן</strong> אלכסנדר מוקדון עוד בשאלה: מה נברא בתחילה, האם ה<strong>אור נברא תחלה</strong> ולאחריו החושך, <strong>או</strong> ה<strong>חשך</strong> נברא תחילה ולאחריו האור? <strong>אמרו לו</strong> זקני הנגב בתשובה: <strong>מילתא דא</strong> <small>[דבר זה]</small> <strong>אין לה פתר</strong> <small>[פתרון]</small> מן הכתובים. <strong>ו</strong>שואלים: מדוע לא ענו לו על שאלה זו, והרי יש לה פתרון בכתובים, <strong>נימרו ליה</strong> <small>[שיאמרו לו]</small> כי ה<strong>חשך נברא תחלה, דכתיב</strong> <small>[ש</small>כן <small>נאמר]</small> <strong>"והארץ היתה תהו ובהו וחשך</strong> על פני תהום ורוח אלקים מרהפת על פני המים" (שם ב), <strong>והדר</strong> <small>[וחזר,</small> ולאחר מכן<small>]</small> נאמר <strong>"ויאמר אלהים יהי אור ויהי אור"!</strong>
 ומשיבים: אכן יכלו זקני הנגב להשיבו כך, ואולם הם העדיפו שלא לענות לו על שאלתו זו, כי <strong>סברי</strong> <small>[סבורים היו]</small> שאם ישיבוהו על שאלה זו, <strong>דילמא אתי לשיולי</strong> <small>[שמא יבוא לשאול]</small> אותם שאלות נוספות במופלאות הבריאה, כגון <strong>מה למעלה ומה למטה, מה לפנים ומה לאחור,</strong> והרי אלה שאלות שאסור לשאול אותן.
  ומקשים על כך: <strong>אי הכי</strong> <small>[אם כך]</small> שמחמת חשש זה לא השיבוהו על שאלתו בענין קדימת בריאת האור והחושך, אף על שאלתו בענין קדימת בריאת ה<strong>שמים</strong> והארץ <strong>נמי</strong> <small>[גם כן]</small> <strong>לא נימרו ליה</strong> <small>[לא יאמרו לו],</small> מחמת אותו חשש, שמא מתוך כך יבוא לשאול מה למעלה ומה למטה, מה לפנים ומה לאחור?! ומשיבים: <strong>מעיקרא סבור</strong> <small>[בתחילה,</small> כאשר שאלם בנושא קדימת בריאת השמים והארץ, <small>סברו</small> זקני הנגב<small>]</small> כי אין זה אלא <strong>אקראי בעלמא</strong> <small>[מקרה</small> מזדמן וחולף <small>בלבד]</small> הוא זה ש<strong>הוא דקא שייל</strong> <small>[שהוא שואל]</small> אותם שאלה הנוגעת לקדימת הבריאה, ואולם <strong>כיון דחזו דקהדר שאיל</strong> <small>[שראו שהוא חוזר</small> ו<small>שואל]</small> שאלה נוספת בנושא זה, <strong>סברי</strong> <small>[סברו]</small> כי מוטב ש<strong>לא נימא ליה</strong> <small>[נאמר לו</small> תשובה על שאלתו<small>]</small> <strong>דילמא אתי לשיולי</strong> <small>[שמא יבוא לשאול]</small> <strong>מה למעלה מה למטה, מה לפנים ומה לאחור.</strong>
 ולאחר מכן <strong>אמר להם</strong> אלכסנדר מוקדון לזקני הנגב בשאלה שבענין האדם: <strong>אידין מתקרי חכים</strong> <small>[איזהו</small> האדם <small>הנקרא,</small> הראוי באמת להיקרא <small>חכם]?</small> <strong>אמרו ליה</strong> <small>[לו]</small> כדברי המשנה: <strong>איזהו חכם?</strong> — <strong>הרואה את הנולד. אמר להם</strong> בשאלה בענין זה: <strong>אידין מתקרי</strong> <small>[איזהו</small> אדם <small>הנקרא]</small> <strong>גבור? אמרו לו</strong> בלשון המשנה: <strong>איזהו גבור?</strong> — <strong>הכובש את יצרו. אמר להן</strong> עוד: <strong>אידין מתקרי</strong> <small>[איזהו</small> אדם <small>הנקרא]</small> <strong>עשיר?</strong> <strong>אמרו ליה</strong> <small>[לו]</small> באותו אופן: <strong>איזהו עשיר?</strong> — <strong>השמח בחלקו.</strong>
 <strong>אמר להן: מה יעביד איניש</strong> <small>[יעשה אדם]</small> <strong>ויחיה? אמרו ליה</strong> <small>[לו]:</small> <strong>ימית עצמו.</strong> כלומר, יצמצם צרכיו ויקטין עצמו. ועוד שאל: <strong>מה יעביד איניש</strong> <small>[יעשה אדם]</small> <strong>וימות?</strong> השיבו לו: <strong>יחיה את עצמו.</strong> כלומר, ינהג בגדולה וברווחה רבה. <strong>אמר להן: מה יעביד איניש</strong> <small>[יעשה אדם]</small> <strong>ויתקבל על ברייתא</strong> <small>[הבריות]?</small> <strong>אמרו</strong> לו: <strong>יסני מלכו ושלטן</strong> <small>[ישנא</small> את <small>המלכות והשלטון].</small> ולא ימצא בקרבתם, אלא בתוך עמו. <strong>אמר להו</strong> <small>[להם]:</small> <strong>דידי טבא מדידכו</strong> <small>[</small>עצתי <small>שלי טובה</small> יותר <small>מ</small>העצה <small>שלכם],</small> שאני אומר כי הדרך להתקבל על הבריות היא ש<strong>ירחם מלכו ושלטן, ויעבד טיבו עם בני אינשא</strong> <small>[שיאהב</small> את <small>המלך והשלטון,</small> ויתקרב אליהם, <small>ו</small>על ידי כך יוכל <small>לעשות טובות עם בני האדם].</small> הנזקקים לשלטון, ומתוך כך יהיה מקובל ואהוב על הבריות.
  ועוד <strong>אמר להן</strong> בשאלה: היכן עדיף לו לאדם לגור, האם <strong>בימא יאי למידר</strong> <small>[בים ראוי לדור]</small> <strong>או ביבשתא יאי למידר</strong> <small>[ביבשה ראוי לדור]?</small> <strong>אמרו ליה</strong> <small>[לו]:</small> <strong>ביבשתא יאי למידר</strong> <small>[ביבשה ראוי לדור],</small> וראיה לדבר, <strong>דהא</strong> <small>[שהרי]</small> <strong>כל נחותי ימא</strong> <small>[יורדי הים]</small> <strong>לא מיתבא דעתיהון</strong> <small>[מתיישבת דעתם]</small> עליהם <strong>עד דסלקין ליבשתא</strong> <small>[שעולים ליבשה].</small>
 ועוד <strong>אמר להן</strong> אלכסנדר מוקדון לזקני הנגב: <strong>אידין מנכון חכים יתיר</strong> <small>[איזה מכם החכם יותר</small> מחבריו<small>]?</small> <strong>אמרו לו: כולנא כחדא שוויין</strong> <small>[כולנו כאחד שווים</small> בחכמה<small>],</small> <strong>דהא</strong> <small>[שהרי]</small> <strong>כל מילתא</strong> <small>[דבר]</small> ש<strong>אמרת לנא</strong> <small>[לנו]</small> בשאלה — <strong>בחד פתרנא</strong> <small>[כאחד,</small> ביחד, <small>פתרנו]</small> <strong>לך.</strong> עוד <strong>אמר להן: מה דין אתריסתון לקבלי</strong> <small>[מה זה</small> ש<small>אתם</small> היהודים, <small>מתריסים כלפי,</small> מתנגדים לי<small>],</small> והרי אנחנו הם הרבים, ואתם משועבדים תחתנו, והרי זה מורה שהצדק עמנו! <strong>אמרו ליה</strong> <small>[לו]:</small> בתשובה: אין בדבר זה להורות כן, שהרי אף <strong>סטנא נצח</strong> <small>[השטן מנצח]</small> מטעה בני אדם וגובר עליהם אף שברור שאין הצדק עמו.
 <strong>אמר להן: הא אנא מקטילנא יתכון</strong> <small>[הרי אני יכול להרוג אתכם]</small> <strong>בגזירת מלכין</strong> <small>[מלכים]!</small> <strong>אמרו ליה</strong> <small>[לו]:</small> אמנם <strong>שלטן</strong> <small>[השלטון]</small> נתון <strong>ביד מלכא</strong> <small>[המלך],</small> ובידך להמיתנו, <strong>ו</strong>אולם כיוון שהבטחנו שלא תפגע בנו, <strong>לא יאי למלכא כזב</strong> <small>[אין</small> זה <small>נאה למלך השקר].</small> <strong>מיד</strong> פקד אלכסנדר מוקדון <strong>אלביש יתהון לבושין דארגוון</strong> <small>[הלביש, אותם לבושי ארגמן,</small> לבושי שררה מפוארים<small>],</small> <strong>ושדי מניכא דדהבא</strong> <small>[ושם רבדי זהב]</small> <strong>על צואריהון</strong> <small>[צוארם].</small>
 כיון שעמד להיפרד מהם, <strong>אמר להן: בעינא דאיזל</strong> <small>[רוצה אני ללכת]</small> <strong>למדינת אפריקי</strong> להלחם בה, מה דעתכם בענין זה? <strong>אמרו ליה</strong> <small>[לו]:</small> <strong>לא מצית אזלת</strong> <small>[אינך יכול ללכת]</small> לשם משום <strong>דפסקי</strong> <small>[שפוסקים,</small> חוצצים<small>] הרי חשך</small> בפני ההולכים לשם. <strong>אמר להן: לא סגיא דלא אזלינא</strong> <small>[אי אפשר שלא אלך],</small> לשם, ו<strong>אמטו הכי משיילנא לכו</strong> <small>[משום כך אני שואל אתכם]</small> בעצתכם, <strong>אלא מאי אעביד</strong> <small>[מה אעשה]</small> כדי לעבור אותם הרי חושך?
 <strong>אמרו ליה</strong> <small>[לו]:</small> <strong>אייתי חמרי לובאי דפרשי בהברא</strong> <small>[הבא,</small> קח אתך, <small>חמורים לובים שמהלכים</small> אף <small>בחושך],</small> והם יובילו אותך במעברים החשוכים ההם. <strong>ואייתי קיבורי דמתני</strong> <small>[והבא</small> אתך <small>צרורות חבלים],</small> <strong>וקטר בהאי גיסא</strong> <small>[וקשור בצד זה]</small> של הרי החושך, כשאתה נכנס אל תוכם, את קצהו האחד של החבל, באופן זה <strong>דכי אתית (באורחא) נקטת בגוייהו</strong> <small>[שכאשר תבוא בדרך</small> חזרה <small>אחוז בהם]</small> <strong>ו</strong>כך תוכל <strong>אתית לאתרך</strong> <small>[לבוא,</small> לשוב <small>למקומך].</small>
 <strong>עבד הכי, ואזל מטא לההוא מחוזא דכוליה נשי</strong> <small>[עשה כך, והלך</small> ו<small>הגיע</small> <small>לאותו מחוז שכולו נשים].</small> <strong>בעי למיעבד קרבא בהדייהו</strong> <small>[רצה לעשות מלחמה אתן].</small> <strong>אמרו ליה</strong> <small>[לו]:</small> אין זה כדאי לך להלחם בנו, שכן <strong>אי קטלת לן</strong> <small>[אם</small> תנצח במלחמה ו<small>תהרוג אותנו]</small> — <strong>יאמרו</strong> הבריות <strong>נשי קטל</strong> <small>[נשים הרג],</small> ואין בכך גבורה, ו<strong>אי קטילנא לך</strong> <small>[ואם</small> אנחנו ננצח ו<small>נהרוג אנחנו אותך]</small> — <strong>יאמרו</strong> הבריות עליך: הרי <strong>מלכא דקטלוהו נשי</strong> <small>[מלך שהרגוהו נשים</small> במלחמה<small>].</small> <strong>אמר להן: אייתו</strong> <small>[הביאו]</small> <strong>לי נהמא</strong> <small>[לחם]!</small> <strong>אייתו ליה נהמא דדהבא, אפתורא דדהבא</strong> <small>[הביאו לו לחם זהב</small> מונח <small>על</small> גבי <small>שולחן של זהב].</small>
## דף לב:
 <strong>אמר להו</strong> <small>[להם]</small> אלכסנדר מוקדון בתמיהה: <strong>מי אכלי אינשי נהמא דדהבא</strong> <small>[האם אוכלים אנשים לחם זהב]?</small> <strong>אמרו ליה</strong> <small>[לו]</small> בני המקום: <strong>אלא אי נהמא בעית</strong> <small>[אם לחם</small> רגיל לאכילה הוא מה ש<strong>רצית]</strong> בהליכתך לכאן, וכי <strong>לא הוה</strong> <small>[היה]</small> <strong>לך באתרך נהמא למיכל</strong> <small>[במקומך לחם לאכול],</small> <strong>דשקלית ואתית להכא</strong> <small>[שנטלת</small> עצמך <small>ובאת לכאן]?</small> <strong>כי נפיק ואתי</strong> <small>[כאשר יצא ובא</small> ללכת לארצו<small>],</small> <strong>כתב</strong> אלכסנדר מוקדון <strong>אבבא מחוזא</strong> <small>[על שער העיר]:</small> <strong>אנא</strong> <small>[אני]</small> <strong>אלכסנדרוס מוקדון, הויתי שטייא</strong> <small>[הייתי שוטה]</small> <strong>עד דאתיתי</strong> <small>[שבאתי]</small> <strong>למדינת אפריקי דנשיא</strong> <small>[של הנשים],</small> <strong>ויליפת</strong> <small>[ולמדתי]</small> <strong>עצה</strong> תבונה, <strong>מן נשיא</strong> <small>[הנשים].</small>
 עוד מסופר: <strong>כי שקיל ואתי</strong> <small>[כאשר נטל ובא</small> לדרכו<small>],</small> <strong>יתיב אההוא מעיינא</strong> <small>[ישב על</small> <small>מעין אחד],</small> <strong>קא אכיל נהמא</strong> <small>[היה אוכל לחם],</small> <strong>הוו בידיה גולדני דמלחא</strong> <small>[היו בידיו דגים מלוחים],</small> <strong>בהדי דמחוורי להו</strong> <small>[בתוך שהלבינם,</small> רחץ אותם במים<small>]</small> על מנת להסיר מהם את מלחם — <strong>נפל בהו ריחא</strong> <small>[בהם ריח]</small> טוב ביותר. <strong>אמר</strong> אלכסנדר מוקדון לעצמו: <strong>שמע מינה</strong> <small>[למד ממנה,</small> מכאן<small>]</small> כי <strong>האי עינא</strong> <small>[מעין זה]</small> <strong>מגן עדן אתי</strong> <small>[בא].</small>
 <strong>איכא דאמרי</strong> <small>[יש שאומרים]</small> כי <strong>שקל מהנהו מיא</strong> <small>[לקח מאותם מים]</small> ו<strong>טרא באפיה</strong> <small>[שטף</small> בהם את <small>פניו].</small> <strong>איכא דאמרי</strong> <small>[יש שאומרים]</small> כי אלכסנדר מוקדון <strong>אידלי כוליה</strong> <small>[עלה</small> לכל אורך המעין <small>כולו]</small> <strong>עד דמטא לפתחא</strong> <small>[שבא לפתח]</small> <strong>גן עדן</strong> הנעול. עמד ו<strong>רמא קלא</strong> <small>[הרים קול]:</small> <strong>פתחו לי בבא</strong> <small>[שער]!</small> <strong>אמרו ליה</strong> <small>[לו]</small> כלשון הכתוב <strong>"זה השער לה'</strong> צדיקים יבואו בו" (תהלים קיח, כ), ואין אתה בכלל הצדיקים. <strong>אמר להון</strong> <small>[להם]:</small> <strong>אנא נמי מלכא אנא, מיחשב חשיבנא</strong> <small>[אני גם כן מלך אני, חשוב אני],</small> ואם איני נכנס פנימה, לפחות <strong>הבו</strong> <small>[תנו]</small> <strong>לי מידי</strong> <small>[משהו]</small> מגן עדן. <strong>יהבו ליה גולגלתא חדא</strong> <small>[נתנו לו גולגולת אחת],</small> <strong>אתייה תקליה לכוליה דהבא וכספא דידיה בהדיה</strong> <small>[בא לשקול</small> את <small>כל הכסף והזהב שלו אתה,</small> כנגדה<small>],</small> <strong>ולא הוה מתקליה</strong> <small>[לא היתה</small> הגולגולת <small>נשקלת,</small> לא היה ידוע משקלה האמיתי<small>],</small> שהכריעה כל מה שכנגדה. 
 <strong>אמר</strong> אלכסנדר <strong>להון לרבנן</strong> <small>[להם לחכמים]:</small> <strong>מאי האי</strong> <small>[מה זאת],</small> מדוע אי אפשר למצוא משקל כנגדה? <strong>אמרי</strong> <small>[אמרו]</small> לו: <strong>גולגלתא דעינא דבישרא ודמא</strong> <small>[גולגולת עינו של בשר ודם]</small> היא, <strong>דלא קא שבע</strong> <small>[ש</small>לעולם <small>אין היא שבעה]</small> <strong>אמר להו</strong> <small>[להם]:</small> <strong>ממאי דהכי</strong> <small>[ממה,</small> מנין <small>שכך]</small> <strong>הוא?</strong> אמרו לו החכמים: <strong>שקלי קלילי עפרא, וכסייה</strong> <small>[קח מעט עפר, וכסהו]</small> את העין הזו, ועשה כן, ואכן <strong>לאלתר תקלא</strong> <small>[מיד נשקלה,</small> נמצא משקלה<small>]</small> ששקלה כמשקלה האמיתי. ומנין שכל עוד היא רואה אינה שבעה? — <strong>דכתיב</strong> <small>[ש</small>כן <small>נאמר]:</small> <strong>"שאול ואבדון לא תשבענה</strong> ועיני האדם לא תשבענה" (משלי כז, כ).
 <big>א</big> ומתוך שנזכרו הרי חושך בסיפורו של אלכסנדר מוקדון, מביאים עוד. <strong>תנא דבי</strong> <small>[שנה</small> החכם של <small>בית</small> המדרש<small>] של</small> <strong>אליהו: גיהנם</strong> הריהו מצוי <strong>למעלה מן הרקיע, ויש אומרים</strong> כי הגיהנם מצוי <strong>לאחורי הרי חשך.</strong> ומסיימים (את הפרק, ואת חלק התלמוד שבמסכת זו) בדברים שבשבח לומדי תורה.
 <strong>תנא</strong> <small>[שנה]</small> <strong>ר' חייא: כל העוסק בתורה בלילה</strong> — <strong>שכינה כנגדו, ש</strong>כן <strong>נאמר: "קומי רוני בלילה לראש אשמורות שפכי כמים לבך נכח פני ה' "</strong>(איכה ב, יט). <strong>אמר ר' אלעזר בן עזריה: תלמידי חכמים מרבים שלום בעולם, ש</strong>כן <strong>נאמר: "וכל בניך לימודי ה' ורב שלום בניך"</strong> (ישעיה נד, יג), הרי שתלמידי החכמים ("בניך לימודי ה' ", ונדרשת המלה "בניך" במובן "בוניך", בוני עם ישראל) מרבים שלום ("ורב שלום בניך").       א משנה לאחר שהניחו הכהנים את אברי התמיד על כבש המזבח ומלחום הלכו ללשכת הגזית.
 
  ומשבאו לשם <strong>אמר להם הממונה</strong> על הפייסות: עמדו ו<strong>ברכו ברכה אחת</strong> מברכות קריאת שמע! <strong>והם</strong> עשו כן ו<strong>ברכו.</strong> ולאחר מכן <strong>קראו</strong> את <strong>עשרת הדברות,</strong> ואת שלש פרשיותיה של קריאת שמע: <strong>"שמע", "והיה אם שמוע", "ויאמר",</strong> ולאחר מכן
 <strong>ברכו את העם</strong> (ראה עיונים) <strong>שלש ברכות,</strong> שהן: הברכה שלאחר אמירת קריאת שמע <strong>"אמת ויציב",</strong> הנחתמת במלים "גאל ישראל", וברכת ה<strong>עבודה</strong> במקדש (ברכת "רצה" שבסדר תפילת שמונה עשרה), <strong>וברכת כהנים</strong> (ראה עיונים), <strong>וב</strong>יום ה<strong>שבת</strong> בו מתחלפים משמרות הכהנים במקדש (שהמשמר היוצא מקריב עדיין את קרבן התמיד של שחר, והמשמר הנכנס מקריב את המוספים) היו אנשי המשמר היוצא <strong>מוסיפין ברכה אחת</strong> <strong>ל</strong>אנשי ה<strong>משמר היוצא</strong> שעיקרה שישררו האהבה והאחוה השלום והרעות ביניהם.
 <big>ב משנה</big> ולאחר שקראו הכהנים את עשרת הדברות וקריאת שמע וברכו את העם, <strong>אמר להם</strong> הממונה: כהנים <strong>חדשים</strong> (שמימיהם עדיין לא זכו) <strong>ל</strong>הקטיר את ה<strong>קטרת,</strong> אלה בלבד <strong>בואו והפיסו</strong> (השתתפו בגורל) מי הוא שיזכה להקטיר את קטורת היום. ולאחר הפייס, ש<strong>זכה</strong> מבין הכהנים <strong>מי שזכה, אמר להם</strong> הממונה לכל הכהנים: כולכם, הכהנים ה<strong>חדשים</strong> (שמימיהם עדיין לא העלו אברי קרבנות למזבח עד כה) יחד <strong>עם</strong> הכהנים ה<strong>ישנים</strong> (ותיקים, שכבר עשו עבודה זו), <strong>בואו והפיסו מי</strong> מכם הוא זה ש<strong>מעלה</strong> את ה<strong>אברים מן הכבש למזבח</strong> להקריבם ולנסך את נסכיהם! <strong>ר' אליעזר בן יעקב אומר:</strong> לא היו עורכים פייס מיוחד מי הוא זה שיעלה את האברים לכבש, אלא אותו כהן שזכה בפייס שהוא יהא <strong>המעלה</strong> את ה<strong>אברים לכבש הוא</strong> גם כן זה ש<strong>מעלה אותן</strong> מן הכבש <strong>על גבי המזבח</strong> להקריבם.
 <big>ג משנה</big> אותם כהנים שלא זכו בפייסות, ועדיין הם לבושים בבגדי כהונה (שהרי כל המשתתפים בפייסות היו לבושים בבגדי כהונה, שאם יזכו — יהיו מוכנים מיד לעבודתם), <strong>מסרום ל</strong>ידי ה<strong>חזנים</strong> (שמשים, עוזריו של הממונה על בגדי כהונה), והללו <strong>היו מפשיטין אותם</strong> את הכהנים <strong>את בגדיהם</strong> (בגדי כהונה), <strong>ולא היו מניחין עליהם אלא מכנסים בלבד,</strong> ולאחר שחזרו הכהנים ולבשו את בגדיהם של חול, היו פושטים את מכנסי כהונה ולובשים תחתם מכנסי חול. <strong>ו</strong>ארבעה <strong>חלונות</strong> (כעין תאי אחסון) <strong>היו שם</strong> במקדש לכל משמר כהונה, ששימשו להנחתם של בגדי הכהונה השונים, <strong>ו</strong>היה <strong>כתוב עליהם</strong> על כל אחד מהחלונות הללו <strong>תשמיש הכלים</strong> (הבגדים) השונים ("מצנפות", "אבנטים", "כתנות", "מכנסים").
 <big>ד משנה</big> <strong>מי</strong> מהכהנים <strong>שזכה ב</strong>הקטרת ה<strong>קטרת, היה נוטל את הכף</strong> המשמשת לנשיאת הקטורת בתוכה, <strong>והכף</strong> הריהי <strong>דומה לתרקב</strong> (כלי) <strong>גדול של זהב,</strong> ה<strong>מחזקת</strong> (שיש בה בית קיבול בשיעור) <strong>שלשה קבין, והבזך</strong> (כף קטנה) <strong>היה</strong> נתון <strong>בתוכו</strong> של הכף.
## דף לג.
 והבזך היה <strong>מלא וגדוש</strong> ב<strong>קטרת, וכסוי היה לו</strong> לבזך, על מנת שלא תפול ממנו הקטורת. <strong>וכמין מטוטלת</strong> (מטלית, חתיכת בגד) <strong>היה עליו</strong> על הכיסוי <strong>מלמעלן.</strong>
 <big>ה משנה</big> <strong>מי</strong> מהכהנים <strong>שזכה ב</strong>הבאת ה<strong>מחתה</strong> עם הגחלים למזבח  הפנימי שבהיכל, לצורך ההקטרה, <strong>נטל</strong> את <strong>מחתת הכסף ועלה לראש המזבח</strong> החיצון, <strong>ופנה</strong> שם <strong>את הגחלים</strong> החיצוניים שכבר כבו <strong>הילך</strong> והילך (לכאן ולכאן, לצדדים), <strong>ו</strong>לאחר מכן <strong>חתה</strong> (נטל גחלי אש) <strong>(מן</strong> הגחלים <strong>המאוכלות הפנימיות</strong> שעדיין האש לוחשת בתוכן<strong>),</strong> כדי ארבעה קבים. ואחר <strong>ירד</strong> מן המזבח <strong>ועירן</strong> (שפכם) <strong>לתוך</strong> מחתה <strong>של זהב.</strong> וכיון שבית קיבולה של מחתת הזהב לא היה אלא כדי שלשה קבים, <strong>נתפזר</strong> בעירוי זה <strong>ממנו</strong> ממחתת הכסף <strong>כקב גחלים</strong> על קרקע העזרה, <strong>והיה מכבדן</strong> (מטאטא) אותם <strong>לאמה</strong> של מים העוברת בעזרה, המנקזת את הנשפכים אל מחוץ למקדש.
 <strong>ובשבת</strong> שאסור בה לכבות אש, לא היה עושה כן (שהרי יש בדבר משום כיבוי), אלא <strong>היה כופה עליהן פסכתר</strong> (כעין סיר גדול). <strong>ו</strong>מסבירים מהו <strong>פסכתר</strong> זה: <strong>היתה כלי גדול</strong> ה<strong>מחזקת</strong> (בעלת קיבול) כמידת <strong>לתך</strong> (חמש עשרה סאה). <strong>ו</strong>כיון שהיתה הפסכתר כבדה ביותר, <strong>שתי שרשרות היו בה</strong> לצורך השימוש הרגיל בה שהוא הסרת הדשן מעל גבי המזבח: שרשרת <strong>אחת</strong> — <strong>שהוא</strong> כהן אחד <strong>מושך בה</strong> והדשן בתוכה <strong>ויורד</strong> מן הכבש. <strong>ו</strong>שרשרת <strong>אחת שהוא</strong> (כהן נוסף) היה עומד ו<strong>אוחז בה מלמעלן, בשביל שלא תתגלגל</strong> הפסכתר מהכבש (שהיה משופע) ותשמט מידיו של הכהן המוריד אותה, ויתפזר הדשן.
 <strong>ו</strong>לצורך <strong>שלשה דברים</strong> במקדש <strong>היתה משמשת</strong> הפסכתר: בשבת היו <strong>כופין אותה על גבי</strong> קב ה<strong>גחלים</strong> שהתפזרו בעירוי ממחתת הכסף למחתת הזהב (כפי ששנינו למעלה), <strong>ו</strong>כן היו כופים אותה <strong>על השרץ</strong> המת שנמצא במקדש ביום ה<strong>שבת,</strong> לבל ייטמאו כהנים בשרץ, ואין יכולים להוציא את השרץ מהמקדש בשבת, שמוקצה הוא. <strong>ומורידין בה את הדשן מעל גבי המזבח,</strong> כדרך שהוסבר למעלה.
 <big>ו משנה</big> כאשר <strong>הגיעו</strong> אותם שני הכהנים, זה שעבודתו בחתיית הגחלים וזה שעבודתו בהקטרת הקטורת, בדרכם להיכל, אל <strong>בין האולם ולמזבח, נטל אחד</strong> מהם <strong>את</strong> כלי <strong>המגרפה וזורקה בין האולם ולמזבח</strong>, כדי להשמיע קול, ואותו קול היה כה גדול עד ש<strong>אין אדם שומע</strong> את <strong>קול חבירו</strong> המדבר אליו בכל מקום ב<strong>בירושלים מ</strong>חמת <strong>קול המגרפה. ו</strong>לצורך
 <strong>שלשה דברים היתה משמשת</strong> המגרפה בהשמעת קול זה: כל <strong>כהן</strong> שלא נמצא בעזרה, כיון <strong>ש</strong>הוא <strong>שומע את קולה</strong> של המגרפה — <strong>יודע</strong> הוא <strong>ש</strong>באותה עת <strong>אחיו הכהנים נכנסים</strong> עתה <strong>להשתחוות</strong> בהיכל, <strong>והוא רץ ובא</strong> ומשתחוה אתם. <strong>ו</strong>כמו כן, כל <strong>בן לוי</strong> מן המשוררים, כיון <strong>שהוא שומע את קולה</strong> של המגרפה — <strong>יודע</strong> הוא <strong>ש</strong>באותה עת <strong>אחיו הלוים נכנסים</strong> לעזרה, לעמוד על דוכנם, ו<strong>לדבר בשיר</strong> בשעת הניסוך, <strong>והוא רץ ובא</strong> ושר אתם. <strong>ו</strong>כן היה משמש קול המגרפה, שבאותה עת היה <strong>ראש המעמד</strong> (הממונה על העומדים בעזרה מקרב בני ישראל, כשלוחיהם) <strong>היה מעמיד את</strong> המשוררים <strong>הטמאים בשער המזרח</strong> של העזרה, שיוכלו אחר כך לטהר אותם בהזייה.
 
 <big>א משנה</big> <strong>החלו</strong> אלה שני הכהנים, זה שעבודתו בחתיית הגחלים וזה שעבודתו בהקטרת הקטורת, <strong>עולים ב</strong>שתים עשרה <strong>מעלות האולם, מי</strong> מהכהנים <strong>שזכו בדישון</strong> ה<strong>מזבח הפנימי ו</strong>בדישון <strong>המנורה היו מקדימים</strong> ללכת <strong>לפניהם,</strong> על מנת שיוציאו את הכלים שנשארו בהיכל. ובאופן זה: <strong>מי שזכה בדישון</strong> ה<strong>מזבח הפנימי</strong> — <strong>נכנס</strong> אל ההיכל <strong>ונטל</strong> משם <strong>את הטני</strong> (כלי שבית קיבולו חצי סאה) המונח שם לאחר שדושן המזבח הפנימי (כמבואר למעלה, ל,ב) <strong>ו</strong>כיון שגמר את עבודתו, <strong>השתחוה</strong> שם בפשיטת ידים ורגלים, <strong>ויצא</strong> אל מחוץ להיכל.
 <strong>מי שזכה בדישון המנורה</strong> — <strong>נכנס</strong> להיכל, <strong>ומצא שתי נרות (מערביים)</strong> מזרחיים עדיין <strong>דולקין</strong> במנורה — הריהו <strong>מדשן</strong> (מכבה ומנקה אותן משאריותיהן, ומכניס פתילה ושמן חדשים) <strong>את</strong> הנר <strong>המזרחי</strong> (הנר החיצוני ביותר שלצד מזרח), <strong>ומניח את</strong> <strong>הנר השני לצד מזרח, זה</strong> <strong>המערבי</strong> לנר המזרחי ביותר, כשהוא <strong>דולק. ש</strong>כן מצוות ההדלקה במנורה היא, בין השאר, ש<strong>ממנו</strong> (מנר מערבי זה) <strong>היה מדליק את</strong> כל נרות <strong>המנורה</strong> בהדלקה <strong>של בין הערבים.</strong> ואם כשנכנס להיכל <strong>מצאו</strong> הכהן <strong>ש</strong>נר מערבי זה <strong>כבה</strong> — הריהו <strong>מדשנו ומדליקו מ</strong>האש שעל <strong>מזבח העולה.</strong> ולאחר מכן <strong>נטל את הכוז</strong> (כלי הדומה לקיתון גדול. רמב"ם) שבו היה נתון דשן המנורה, <strong>מ</strong>מקומו ב<strong>מעלה</strong> ה<strong>שניה</strong> שלפני המנורה, <strong>והשתחוה ויצא.</strong>
  <big>ב משנה</big> <strong>מי שזכה ב</strong>הבאת ה<strong>מחתה</strong> עם הגחלים אל המזבח הפנימי, לצורך הקטרת הקטורת — בתחילה <strong>צבר</strong> (עשה כעין ערימה) <strong>את הגחלים</strong> במחתתו <strong>על גבי המזבח</strong> הפנימי, <strong>ו</strong>לאחר מכן <strong>רדדן</strong> (שטח אותם) <strong>ב</strong>אמצעות <strong>שולי</strong> (תחתית) <strong>המחתה</strong> על גבי המזבח, שפיזר את הגחלים בשווה, <strong>והשתחוה, ויצא.</strong>
 <big>ג משנה</big> <strong>מי שזכה ב</strong>הקטרת ה<strong>קטרת</strong> — <strong>היה נוטל את הבזך</strong> המלא וגדוש בקטורת <strong>מתוך הכף</strong> בו נמצא הבזך, ונותנו לבזך <strong>לאוהבו או לקרובו</strong> הכהן, אותו הועיד לבוא ולסייעו, ונכנס עמו להיכל לשם כך. <strong>נתפזר ממנו</strong> מן הבזך <strong>לתוכו</strong> של הכף — <strong>נותנו לו</strong> הנלווה אליו את הקטורת <strong>בחפניו</strong> של הכהן המקטיר. <strong>ומלמדים אותו,</strong> את הכהן המקטיר (שהרי לא הקטיר עד כה): <strong>הוי זהיר שמא תתחיל</strong> לפזר את הקטורת <strong>מפניך</strong> (בצד המזבח הסמוך אליך), אלא התחל לפזר את הקטורת מהצד הרחוק ממך ורק אחר כך פזר אותה בצד הקרוב לך. על מנת <strong>שלא תכוה</strong> מן הקטורת הבוערת, כאשר תצטרך לפזר את הקטורת על המזבח בצד המרוחק יותר ממך.
 <strong>התחיל מרדדן</strong> (שוטחם) על אש המזבח, <strong>ו</strong>כאשר התמלא הבית עשן מהקטורת, הריהו <strong>יוצא</strong> מההיכל. וכלל הוא כי <strong>לא היה</strong> הכהן <strong>המקטיר מקטיר</strong> את הקטורת <strong>עד שהממונה אומר לו: הקטר! ואם היה</strong> הכהן המקטיר <strong>כהן גדול, הממונה אומר לו</strong> בדרך כבוד: <strong>"אישי כהן גדול, הקטר"!</strong> 
 בשעת ההקטרה <strong>פרשו</strong> (יצאו) <strong>העם</strong> (כל הכהנים) מבין האולם ולמזבח, ועמד הכהן <strong>והקטיר</strong> (שכן כלל הוא שבכל כפרה הנעשית בהיכל, אין אדם מורשה להיות בין האולם ולמזבח, כנאמר: "וכל אדם לא יהיה באהל מועד בבואו לכפר בקודש". ויקרא טז, יז), <strong>והשתחוה ויצא.</strong>
## דף לג:
 <big>א משנה</big> לאחר שסיימו הכהנים את הקרבת קרבן התמיד של שחר, הריהם נכנסים להיכל להשתחוות, ו<strong>בזמן ש</strong>ה<strong>כהן</strong> ה<strong>גדול</strong> נמצא במקדש, הריהו <strong>נכנס</strong> להיכל תחילה <strong>להשתחות,</strong> ואחריו משתחוים שאר הכהנים. וכיצד נעשית השתחוואה זו של הכהן הגדול? מפני כבודו של הכהן הגדול היו <strong>שלשה</strong> כהנים <strong>אוחזין בו</strong> לסייעו ולתומכו בהליכתו, להבדילו מכל שאר הכהנים שבעזרה הנכנסים אף הם להיכל להשתחוות. כהן <strong>אחד</strong> אוחז <strong>ב</strong>יד <strong>ימינו,</strong> <strong>ו</strong>כהן <strong>אחד</strong> אוחז <strong>ב</strong>יד <strong>שמאלו,</strong> <strong>ו</strong>כהן <strong>אחד</strong> אוחז <strong>ב</strong>שתי ה<strong>אבנים</strong> ה<strong>טובות</strong> (אבני השוהם) שעל כתפות האיפוד שמאחורי הכהן הגדול.
 <strong>וכיון ששמע הממונה</strong> את <strong>קול</strong> הפעמונים שבשולי המעיל שעל <strong>רגליו של</strong> ה<strong>כהן</strong> ה<strong>גדול,</strong> ידע <strong>ש</strong>הוא סיים את ההשתחוואה, ועתה <strong>הוא יוצא</strong> מההיכל, עמד ו<strong>הגביה לו את הפרוכת</strong> התלויה בפתחו של האולם. ולאחר שהכהן הגדול <strong>נכנס (יוצא) והשתחוה, ויצא, נכנסו</strong> שאר <strong>אחיו הכהנים,</strong> ו<strong>השתחוו ויצאו</strong> אף הם.
 <big>ב משנה</big> ולאחר שהכהנים השתחוו ויצאו מההיכל, <strong>באו ועמדו על</strong> שתים עשרה ה<strong>מעלות</strong> שלפני <strong>האולם.</strong> ואופן עמידתם כך הוא: <strong>עמדו</strong> חמשת הכהנים <strong>הראשונים</strong> השנויים בפרק הקודם (מדשן המזבח הפנימי, מדשן המנורה, המחזיק במחתה, מקטיר הקטורת ואוהבו), <strong>לדרום</strong> (בצד ימינם) של <strong>אחיהם הכהנים</strong> שעבדו בהעלאת אברי קרבן התמיד למזבח. <strong>וחמשה כלים בידם</strong> של אלה הראשונים, ואלו הם: <strong>ה</strong>כלי הנקרא <strong>"טני"</strong> (בו דישן הכהן את המזבח הפנימי) — <strong>ביד</strong> כהן <strong>אחד</strong> (מדשן המזבח הפנימי). <strong>וה</strong>כלי הנקרא <strong>"כוז"</strong> (בו ניתן הדשן מהטבת הנרות) <strong>ביד</strong> כהן <strong>אחד</strong> (מדשן המנורה). <strong>והמחתה</strong> (בה הוכנסו הגחלים למזבח הפנימי) — <strong>ביד</strong> כהן <strong>אחד</strong> (מכניס הגחלים). <strong>והבזך</strong> (בה ניתנה הקטורת) — <strong>ביד</strong> כהן <strong>אחד</strong> המקטיר את הקטורת. <strong>ו</strong>ה<strong>כף</strong> בה נתון הבזך <strong>וכסויו</strong> — <strong>ביד</strong> כהן <strong>אחד</strong> (אוהבו של המקטיר).
  הניחו הכהנים בתחילה את כליהם, ועמדו <strong>וברכו את העם ברכה אחת,</strong> ברכת כהנים. וברכת כהנים שבמקדש הריהי כברכת כהנים שמחוץ למקדש ("מדינה"), ואין היא נבדלת ממנה <strong>אלא שבמדינה אומרים אותה</strong> הכהנים כ<strong>שלש ברכות,</strong> שמפסיקים בין פסוק לפסוק, והשומעים עונים "אמן" על כל ברכה וברכה, <strong>ו</strong>אילו <strong>במקדש</strong> שלשת פסוקי ברכת כהנים נאמרים כ<strong>ברכה אחת,</strong> ואין השומעים עונים "אמן" בין פסוק לפסוק, אלא בסוף אומרים "ברוך ה' אלקי ישראל מן העולם ועד העולם". ועוד: שבברכת כהנים הנאמרת <strong>במקדש היו</strong> הכהנים <strong>אומרים את השם</strong> המפורש <strong>ככתבו</strong> (כדרך שהוא כתוב: יו"ד, ה"א, וא"ו, ה"א), <strong>ו</strong>אילו <strong>במדינה</strong> — אומרים הכהנים את השם <strong>בכנויו</strong> (בלשון אדנות).
  ועוד: שבברכת כהנים הנאמרת  <strong>במדינה</strong> — <strong>הכהנים נושאים את ידיהם כנגד כתפיהם,</strong> ולא גבוה יותר. <strong>ו</strong>אילו <strong>במקדש</strong> — הכהנים נושאים את כפיהם מ<strong>על גבי ראשיהן.</strong> אין דברים אלה אמורים אלא בשאר הכהנים שבמקדש, <strong>חוץ מכהן גדול, שאין</strong> הוא נושא את כפיו למעלה מראשו, שאסור שיהא <strong>מגביה את ידיו למעלה מן הציץ</strong> הנתון על מצחו, לפי שעל הציץ כתוב שם ה'. <strong>ר' יהודה אומר: אף כהן גדול</strong> המברך ברכת כהנים נושא כפיו מעל לראשו, ו<strong>מגביה את ידיו למעלה מן הציץ, ש</strong>כן <strong>נאמר</strong> בברכת כהנים שברך אהרן שהיה כהן גדול <strong>"וישא אהרן את ידיו אל העם ויברכם"</strong> (ויקרא ט, כב).
  
   
 ג משנה כלל הוא שרשאי הכהן הגדול להקריב בכל עת שירצה כל קרבן הקרב במקדש, ולכן, <strong>בזמן שכהן גדול רוצה להקטיר</strong> (להקריב את אברי קרבן התמיד ומנחתו) <strong>היה עולה בכבש</strong> אל המזבח, <strong>והסגן</strong> (הכהן הממונה תחתיו) מהלך עמו <strong>ב</strong>צד <strong>ימינו.</strong> ואם אירע ו<strong>הגיע</strong> הכהן הגדול <strong>למחצית הכבש,</strong> והתעייף — <strong>אחז הסגן בימינו, והעלהו</strong> לראש הכבש, אל המזבח.
 <strong>והושיט לו</strong> הכהן <strong>הראשון</strong> מתשעת הכהנים שזכו בפייס בהעלאת אברים למזבח, את <strong>הראש והרגל</strong> של הקרבן — <strong>וסמך</strong> הכהן הגדול <strong>עליהן</strong> את ידיו, <strong>ו</strong>לאחר מכן <strong>זרקן</strong> על אש המזבח. ולאחר מכן <strong>הושיט</strong> הכהן <strong>השני ל</strong>כהן ה<strong>ראשון</strong> את <strong>שתי הידים</strong> (הרגלים הקדמיות) של הקרבן, והוא <strong>נותנן לכהן גדול</strong> — וחזר הכהן הגדול <strong>וסמך עליהן, וזרקן</strong> על אש המזבח. ולאחר מכן <strong>נשמט</strong> (עזב) הכהן <strong>השני והלך לו,</strong> שהרי אין בו עוד צורך לעבודה. ואילו הכהן הראשון נשאר על מקומו, שהרי הוא המגיש לכהן הגדול את שאר האברים הקרבים. <strong>וכך היו</strong> שאר הכהנים שזכו בהעלאת האברים <strong>מושיטין לו</strong> לכהן הראשון, בזה אחר זה, כסדר העלאת האברים, את <strong>שאר כל האברין</strong> הקרבים, והכהן הראשון מושיטן לכהן הגדול המקריב, <strong>והוא</strong> הכהן הגדול <strong>סומך עליהן וזורקן. ובזמן שהוא</strong> הכהן הגדול <strong>רוצה</strong> — <strong>הוא סומך</strong> רק על אברי הקרבן, <strong>ו</strong>כהנים <strong>אחרים</strong> הם ה<strong>זורקין</strong> את האברים על אש המזבח.
  ובשעה ש<strong>בא לו</strong> (הגיע העת) שהכהן הגדול נדרש <strong>להקיף את המזבח,</strong> על מנת להגיע לפינה המערבית דרומית של המזבח, מקום בו נעשה ניסוך היין, <strong>מהיכן הוא מתחיל</strong> (שהרי הוא עומד בראש הכבש, הנמצא בצד דרומו של המזבח)? — הריהו פונה לצד ימין <strong>מקרן דרומית מזרחית,</strong> וממשיך והולך לקרן <strong>מזרחית צפונית,</strong> ולאחר מכן לקרן <strong>צפונית מערבית,</strong> ולבסוף מגיע לקרן <strong>מערבית דרומית.</strong> וכשמגיע למקום זה של ניסוך היין, <strong>נתנו לו</strong> הכהנים העומדים שם <strong>יין לנסך.</strong>
 <strong>הסגן עומד</strong> בצידו של הכהן הגדול, <strong>על</strong> (בסמוך) <strong>הקרן, והסודרים בידו,</strong> מוכנים להנפתם כאשר ינסך הכהן הגדול את היין, וידעו הלויים לפתוח באותה שעה בשיר, ו<strong>שני כהנים עומדין על שלחן החלבים</strong> (שולחן השיש, עליו נתונים איברי הקרבנות לפני העלאתם למזבח), <strong>ושתי חצוצרות</strong> של כסף היו <strong>בידם,</strong> מוכנים להריע בהן כשינסך הכהן את היין. שבחצוצרות אלה <strong>תקעו</strong> בקול תקיעה הפשוט וממושך, והריעו בקול תרועה המקוטע, וחזרו <strong>ותקעו.</strong>
 <strong>באו ועמדו אצל בן ארזא,</strong> הממונה על כלי הזמר הנקרא צלצל, <strong>אחד מימינו</strong> של בן ארזה <strong>ואחד משמאלו.</strong> ובשעה ש<strong>שחה</strong> (התכופף) הכהן <strong>לנסך</strong> את היין, <strong>והניף הסגן בסודרים,</strong> שיראו הלויים המשוררים, <strong>והקיש בן ארזא בצלצל,</strong> והכהנים תקעו והריעו ותקעו בחצוצרות, <strong>ודברו הלוים בשיר</strong> של אותו יום מימות השבוע. והיה השיר מחולק לשלשה פרקים. ובכל עת ש<strong>הגיעו</strong> הלויים <strong>לפרק</strong> מפרקי השיר, הכהנים <strong>תקעו, והשתחוו העם</strong> הנמצאים בעזרה. שכן <strong>על כל פרק</strong> ופרק מפרקי השיר — <strong>תקיעה, ועל כל תקיעה</strong> — <strong>השתחויה. זהו סדר התמיד לעבודת בית אלהינו, יהי רצון שיבנה במהרה בימינו, אמן.</strong>
 <big>ד משנה</big> <strong>השיר שהיו הלוים אומרים במקדש: ביום הראשון היו אומרים</strong> את המזמור (הנפתח במלים "לדוד מזמור") <strong>"לה' הארץ ומלואה תבל ויושבי בה"</strong> (תהלים כד). <strong>ב</strong>יום ה<strong>שני היו אומרים</strong> את המזמור (הנפתח במלים "שיר מזמור לבני קרח") <strong>"גדול ה' ומהולל מאד בעיר אלהינו הר קדשו"</strong> (שם מח). <strong>ב</strong>יום ה<strong>שלישי היו אומרים</strong> את המזמור (הנפתח במלים "מזמור לאסף") <strong>"אלהים נצב בעדת אל בקרב אלהים ישפוט"</strong> (שם פב). <strong>ב</strong>יום ה<strong>רביעי היו אומרים</strong> את המזמור <strong>"אל נקמות ה' אל נקמות הופיע"</strong> (שם צד). <strong>ב</strong>יום ה<strong>חמישי היו אומרים</strong> את המזמור (הנפתח במלים "למנצח על הגתית לאסף") <strong>"הרנינו לאלהים עוזנו הריעו לאלהי יעקב"</strong> (שם פא). <strong>ב</strong>יום ה<strong>ששי היו אומרים</strong> את המזמור <strong>"ה' מלך גאות לבש לבש" וגומר</strong> (שם צג). <strong>ב</strong>יום ה<strong>שבת היו אומרים</strong> את המזמור <strong>"מזמור שיר ליום השבת"</strong> (שם צב) — <strong>מזמור שיר לעתיד לבוא, ליום שכולו שבת ומנוחה לחיי העולמים.</strong>
