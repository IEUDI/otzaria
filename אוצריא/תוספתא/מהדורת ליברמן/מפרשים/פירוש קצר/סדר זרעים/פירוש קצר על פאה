# פירוש קצר על פאה
שאול ליברמן
## פרק א
### הלכה א
(א)  <strong>שיעור וכו'.</strong> כלומר שיש בהם מצוה אפילו בכל שהוא, והמרבה הרי זה מוסיף במצוה. (ירושלמי).
(ב)  <strong>והראיון.</strong> ראיית פנים בעזרה בג' רגלים.
(ג)  <strong>וגמילות חסדים.</strong> כלומר בגופו, כגון ניחום אבלים והלוית המת, וכדומה.
(ד)  <strong>מלמטה.</strong> כלומר מדרבנן אין פוחתין מאחת מששים, כמפורש במ"ב בפרקין.
(ה)  <strong>מלמעלה.</strong> כלומר, אחרי שקצר שבולת אחת שחייבה את שדהו בפאה, יכול להשאיר את כל הנותר לעניים בתורת פאה.
(ו)  <strong>כל שדהו וכו'.</strong> כלומר, לפני שקצר אפילו שבולת אחת.
### הלכה ג
(א)  <strong>שעושה פירות וכו'.</strong> פירש"י כגון חילול השם, שאדם חשוב עובר עבירה ואחרים למדים ממנו לעשות כן.
### הלכה ה
(א)  <strong>נותן אדם וכו'.</strong> כלומר מחלק אדם את הפיאה לג' חלקים, ונותן חלק אחד בתחילת הקצירה ואת השני באמצע הקצירה וכו'.
(ב)  <strong>ואם נתן וכו'.</strong> כלומר, שנתן את כל שיעור הפיאה בין בתחילת הקצירה בין באמצעה יצא.
(ג)  <strong>בין בסוף וכו'.</strong> לא שנינו כן אלא אגב גררא מן הרישא, שהרי מצות פיאה כדינה היא בסוף.
(ד)  <strong>שיתן בסוף וכו'.</strong> כלומר, כשיעור המשתייר, אבל אינו נותן פיאה על הפיאה שהפריש.
(ה)  <strong>אם שייר וכו'.</strong> כלומר, אם שייר מן השעור (של אחת מששים), והיינו שנתן כל שיעור הפיאה חוץ מקלח אחד. ומילתא באפי נפשא היא, ואינה דבוקה לרישא. (ר' אפרים אשכנזי למשנתנו).
(ו)  <strong>ואם לאו וכו'.</strong> שנתן את כל השיעור וכבר יצא ידי חובת פיאה. וכל דברי ר' יהודה כאן אינם אלא פיסקא ממשנתנו, ולה נסמכה הבבא שלהלן.
(ז)  <strong>אמ' ר' יהודה וכו'.</strong> הם דברי ר' יהודה שלעיל הם דברי ר' יהודה כאן, אלא שלעיל היא פיסקא ממשנתנו וכאן הוא ניסוח התוספתא שאינו נותן משום הפקר אלא אם כבר נתן בתחילה כשיעור.
(ח)  <strong>לא נתן וכו'.</strong> ברייתא אחריתא היא ואינה דבוקה לרישא.
(ט)  <strong>שלא מרח וכו'.</strong> כלומר לפני זריית התבואה (או החלקת פני הכרי), והיינו לפני שנגמרה מלאכת הכרי למעשרות.
### הלכה ו
(א)  <strong>לעני מדעתו.</strong> כלומר מודעתו, קרובו (עיין רות רבה ב', א').
### הלכה ז
(א)  <strong>שלקיטתו כאחד וכו'.</strong> וכל שאין לקיטתו בזמן אחד, או שאין מכנסו לקיום, פטור מן הפאה. (פ"א מ"ד).
(ב)  <strong>רטובות וכו'.</strong> כלומר תמרות לחות ומלאות שהיו גודרים אותן מן האילן מיד אחרי בישולן.
(ג)  <strong>השיזפין.</strong> פרי דומה לשזיפים שלנו, אלא שהוא קטן ממנו, עיין בבה"א.
(ד)  <strong>בנות שוח.</strong> אילן שהיה נקרא תאנה לבנה, שם עממי לאורן הגדל בארץ חלב. עיין בבה"א.
(ה)  <strong>וחלחלחין.</strong> הוא פורקדן שבמשנת כלאים, והירושלמי מפרשו: גילבונא, ממיני הקטניות הנאכלות, עיין בבה"א.
### הלכה ח
(א)  <strong>אילו מפסיקין וכו'.</strong> כלומר, וע"י ההפסק הן חשובות שתי שדות, ואין מפרישין משדה על חברתה.
(ב)  <strong>והשלולית.</strong> כלומר, אמת המים, עיין בבה"א.
(ג)  <strong>וזרע.</strong> כלומר, וזרע אחר (כגי' כי"ע) באמצע השדה מפסיק.
(ד)  <strong>וקוצר לשחת.</strong> מפני שחייב בפיאה על השחת מיניה וביה דווקא, ואין כאן התחלת קצירה לחייב את כל השדה בפיאה, עיין בבה"א.
(ה)  <strong>של פתיח.</strong> תלמים רחבים שעושים בני אדם, כשמתחילים לפתוח את האדמה בחרישה ראשונה. ואמת המים וכו'. מכאן מתחילים דברי ר' יהודה שלהלן. והוא מבאר שאינה יכולה ליקצר כאחת פירושו שאינו יכול לעמוד בצד אחד ולקצור בצד שני. עיין בבה"א.
(ו)  <strong>הכל מודים וכו'.</strong> כלומר, אפילו ר"מ (בפ"א מ"ב), הסובר שהקוצר לשחת מפסיק אפילו בלא חרש, מצריך כאן חרישה, שהרי אין כאן חיוב פיאה כלל, והויא לה כשדה שנזרעה ולא צמחה.
### הלכה ט
(א)  <strong>מן האחד וכו'.</strong> כלומר, מן המשוייר, כגי' ד וכי"ע.
(ב)  <strong>מעורבין וכו'.</strong> כלומר, שהמדרגות עולות על ההר בשיפוע ובעיגולים.
(ג)  <strong>המארג וכו'.</strong> כלומר, המנמר את שדהו, ומחליק בצלים לחים לשוק ומקיים יבישין לגורן (עיין פ"ג מ"ג). עיין בבה"א.
### הלכה י
(א)  <strong>לתוך ביתו וכו'.</strong> כלומר, לתוך ביתו לאכילה ולא לגיתו לעשותן יין.
(ב)  <strong>ופטור וכו'.</strong> מפני שאין בצירה אלא ע"מ לעשות יין.
(ג)  <strong>וחייב בעוללות.</strong> שהרי הן של עניים מתחילת גידולן, ואינן תלויות בדעתו של בעה"ב בבצירה.
(ד)  <strong>והמידל וכו'.</strong> כלומר, והמידל בבצלים שהוא שולף את הבצלים שבנתים כדי לתת ריוח לשאר הבצלים על מנת שיתעבו, כמפורש במשנתנו פ"ג מ"ג. ועיין בבה"א.
(ה)  <strong>נותן וכו'.</strong> מפני שעיקר הלקיטה היא מפני תקנת הנשארים, ואין כאן קצירה, והבצלים שהידל פטורים מן הפאה.
### הלכה יא
(א)  <strong>המקטף וכו'.</strong> ודווקא קצירה ודכוותה (כגון עקירה ותלישה) מחייבת בפאה. ונקטו כאן הכנסה לבית ע"מ לאכול מיד, מפני שאין דרך לקטוף את כל השדה לגורן, ועיין בבה"א.
(ב)  <strong>וחייב במעשרות.</strong> מפני שחיוב מעשר אינו בא מחמת הקצירה.
### הלכה יב
(א)  <strong>וכתב לאשתו וכו'.</strong> לפי גי' ד וכי"ע, אין הת"ק מזכיר כאן כתיבה כלל, אלא שהניח או שייר לאשתו וכו', והיא לא מיחתה.
### הלכה יג
(א)  <strong>שייר קרקע וכו'.</strong> פירשו בבבלי שכל זמן ששייר האדון לעצמו זכות בתוך השטר אין העבד משתחרר בגט זה מפני שאין הוא כרות גיטא, כלומר אינו כרות לגמרי מבעליו בגט זה.
(ב)  <strong>מאחד מרובו וכו'.</strong> צ"ל: מאחד מריבו (=מריבוא), כלומר שסתם את השיעור, ונתן רשות ליורשיו לבחור אחד מריבוא מנכסיו בכל מקום שירצו, והרי הם יכולים לבחור חלק זה בעבד גופו, ונמצא ששייר בעבד, ואינו משוחרר כלל. (פיה"מ להר"מ).
(ג)  <strong>בנכסים וכו'.</strong> כלומר, זכה בעצמו, שהרי אף הוא בכלל נכסים, ואין מתקיים דבור כל נכסי אלא בעבד בלבד. עיין בבה"א.
## פרק ב
### הלכה א
(א)  <strong>אין לו בה וכו'.</strong> כלומר, בפיאה המחוברת שזרק עליה.
### הלכה ב
(א)  <strong>שנתן וכו'.</strong> שנתן לאו דווקא, אלא שהניח אותה לעניים מיודעיו (הר"מ), או אפילו זכה להן לא קנו, עיין בבה"א.
(ב)  <strong>מתכשין.</strong> כלומר, מתכתשין ומתקוטטין על העומר, ולא זכו בו.
(ג)  <strong>ובפיאה וכו'.</strong> ובפיאה [ובסלע של מציאה] וכו', כגי' כי"ע ד והר"מ.
### הלכה ג
(א)  <strong>בתוך קופותיהן וכו'.</strong> כלומר, שהיו קוצרים ישר לתוך הקופה, ומונעים ע"י זה את נפילת הלקט לארץ.
### הלכה ד
(א)  <strong>מבין העומרין.</strong> כלומר, שהעניים יטלו את השיבולים שנשרו בשעת העימור, כלומר דבר שאין לו דין לקט, וחייב במעשרות.
### הלכה ה
(א)  <strong>כל מה שליקטו וכו'.</strong> צ"ל: שילקטו (כגי' כי"ע ומקבילות), כלומר לר' יהודה מפקיר בשחרית לפני שלקטו העניים, מפני שאחרי לקיטתם אין הוא יכול להפקיר דבר שאינו ברשותו.
(ב)  <strong>לעתותי ערב.</strong> והוא מפקיר דבר מסויים, מה שלקטו כבר. ולא עוד אלא שעצה טובה קמ"ל, שלא יתפקרו העניים ללקט הרבה (תוספ' ב"ק ס"ט א').
(ג)  <strong>הפקר אונסין וכו'.</strong> צ"ל: אין הפקר אונסין וכו' (כגי' הירושלמי), כלומר אין הפקר מחמת אונס הפקר גמור, שהרי בעל כרחו הוא מפקיר.
(ד)  <strong>שאין אחריות וכו'.</strong> כלומר, לפי שאין אחריות הרמאין עלינו.
### הלכה ו
(א)  <strong>או' לו תן וכו'.</strong> צ"ל: אמרו לו וכו' (כגי' ד וכי"ע), כלומר, שבעה"ב עדיין לא כילה את שדהו והניח פיאה בקצה האחד, והעניים בקשו שיתן להם בקצה השני.
(ב)  <strong>הרי זו פיאה.</strong> מפני שאין פיאה אלא בסוף שדהו ובסוף הקצירה, ואם נתן בתחילה אפילו כשיעור יכול להוסיף בסוף, עיין בבה"א.
### הלכה ז
(א)  <strong>אינן רשאין וכו'.</strong> כלומר, החיוב להניח פיאה חל אף על הפועלים.
(ב)  <strong>לשם פאה.</strong> כלומר, ואינה קדושה מאליה כלקט וכשכחה.
### הלכה ח
(א)  <strong>אין רשיי וכו'.</strong> שמא עדיין לא קראו לה שם.
### הלכה ט
(א)  <strong>חייב בפיאה.</strong> שהרי חובת הפיאה היא בקמה.
(ב)  <strong>פטור מן הפאה.</strong> בתו"כ ממעט ליה מן הכתוב, שדך ולא שותף עם הגוי.
(ג)  <strong>שהגוי ממחה וכו'.</strong> כלומר, שאין הגוי מניח לישראל שיתעסק בחלקו (של ישראל) כמו בשל עצמו בלבד, אבל אם לא איכפת לו לגוי אם הישראל עושה בחלקו כמו שהוא רוצה, הרי זה כאילו קנו ע"מ לחלוק, ומתחייב חלק ישראל בפיאה. עיין בבה"א.
### הלכה י
(א)  <strong>פטור מן הלקט וכו'.</strong> שהרי לא קנה את הקרקע שבין השבלים, ושבלים בודדות אינן מתחייבות בפיאה ובלקט. עיין בבה"א.
### הלכה יא
(א)  <strong>חייב וכו'.</strong> מפני שאין קניין לגוי בא"י להפקיע מידי מעשרות, או שחייב מדרבנן.
(ב)  <strong>אין הגוי וכו'.</strong> כלומר, שמניח לכל אדם לזכות במתנות עניים שהניח פטור מן המעשר, משום שיש לו קניין נכסים והפקרו הפקר.
### הלכה יב
(א)  <strong>טלו זרע וכו'.</strong> כלומר, אפילו אם הרוח הוציאה את הזרע מקני הפשתן אחרי ההפרשה, שהרי כבר זכו העניים בפשתן.
(ב)  <strong>מכבדות.</strong> כלומר, כפות התמרים.
### הלכה יג
(א)  <strong>משם טובה.</strong> כלומר, שיעכבם בשביל מכיריו וקרוביו בלבד, או לידידיו שיכירו לו טובה בעד מסירת המתנות.
### הלכה טו
(א)  <strong>שבולת שבקמה וכו'.</strong> כלומר, מקומה מוכיח עליה שנשרה אחר היד ואחר המגל, והיא לבעל הבית, כמשנתנו פ"ד מ"י.
(ב)  <strong>ומשליכה וכו'.</strong> מפני שלקט היא בעזיבה ולא בנתינה.
### הלכה טז
(א)  <strong>נזיקין וכו'.</strong> לא ידעתי פירושו. ועיין בבה"א.
### הלכה יז
(א)  <strong>כליבה וכו'.</strong> בכי"ע: כליכא. והגר"א ז"ל מגיה: כריכה, כלומר, שנתן אלומה קטנה לעני כדי שימלא לו מים בשכרה, ולא נחשדו בעלי בתים שיפרעו חוב במתנות עניים.
(ב)  <strong>וחייב וכו'.</strong> כלומר, העני צריך להפריש, מפני שנתן לו שבלים שעדיין לא נטבלו.
### הלכה יח
(א)  <strong>מעשרין וכו'.</strong> כלומר, מן הדין שיתנו לעניים המסייעין לבעה"ב בגורן חולין מתוקנין.
(ב)  <strong>מעות.</strong> כלומר, הצנועים מקפידים שלא למסור לע"ה אוכלים המקבלים טומאה.
(ג)  <strong>בדברים הנאכלין.</strong> צ"ל: ודברים (כגי' כי"ע) וכו'. כלומר, דברים הנאכלים כמות שהם, כדי שיאכלו מיד. עיין בבה"א.
(ד)  <strong>ושאר כל וכו'.</strong> חוזר להט"ז: חורי נמלים וכו', אבל שאר כל מתנות עניים וכו'.
### הלכה יט
(א)  <strong>מאימתי שורפין וכו'.</strong> נראה שברייתא זו היא כר"ע בסוף פירקין הסובר שבעלי בתים נהגו עין יפה בשבלים ומניחים אותם לעניים.
(ב)  <strong>עד הפסח.</strong> כלומר, מניחין אותם עד הפסח, ואח"כ מתחילים לחרוש את השדה, ושורפים את הקש לשם זבל.
(ג)  <strong>בשדה אילן וכו'.</strong> צל האילנות מגן על הקרקע שלא תתייבש ותתקשה, ואין צורך לחרוש את האדמה, אלא אחרי ר"ה.
(ד)  <strong>בית השלחין וכו'.</strong> שדה ששותה מי שלוחים שמשקין אותה בידים נחרשת מיד אחרי הקצירה, שהרי היא עושה פירות תדיר.
### הלכה כ
(א)  <strong>כדי שלא וכו'.</strong> צ"ל: עד שלא וכו' (כגי' ד וכי"ע).
### הלכה כא
(א)  <strong>ושבשדות וכו'.</strong> כנראה שצ"ל: ושבשורות (כגי' כי"ע והראב"ד), והיינו השבלים שנשרו בשעת העימור ונשארו בין השורות, והרי אין לקט אלא בנושרות בשעת קצירה.
## פרק ג
### הלכה א
(א)  <strong>לא ילקט וכו'.</strong> כלומר, בנו קטן, מפני שזוכה לאביו, ואביו אסור בלקט מפני שיש לו חלק בתבואה.
(ב)  <strong>בנו אחריו.</strong> ופירשו בגמרא שר' יוסי סובר שעשו כאן את שאינו זוכה כזוכה, והקטן זוכה מתחילה לעצמו, והרי לו אין חלק בתבואה.
(ג)  <strong>אבל העריסין וכו'.</strong> מבאר את משנתנו (פ"ה מ"ו): לא ישכור אדם וכו', ודווקא בפועל אסור לשוכרו ע"מ שילקט בנו אחריו, שיש לחשוש שבשביל זה פחת לו הפועל משכרו, ונמצא בעה"ב פורע חובו במתנות עניים, אבל באריס מותר, משום שעשו את שאינו זוכה כזוכה (וכר' יוסי לעיל) והקטן זוכה לעצמו, וחשש של הפחתת שכר אין כאן.
(ד)  <strong>פקיעין.</strong> כלומר בקיאין.
(ה)  <strong>אין שכחה.</strong> מפני שאין שכחה בעיר, אם לא שכח לפני כן בשדה. ומכיון שזכר בעיר, אפילו שכח אח"כ אין כאן שכחה. ועיין בבה"א.
(ו)  <strong>ר' שמעון וכו'.</strong> נוסחא כפולה. ועיין בבה"א.
(ז)  <strong>כל שדהו עומרים וכו'.</strong> כלומר, שאין בדעתו לאגוד את העומרים הקטנים ולעשותם גדולים הרי הוא כמעמר לגדיש, כלומר למקום גמר מלאכה, ויש לו שכחה.
(ח)  <strong>חררה בגדיש.</strong> צ"ל: כגדיש (וכן אפשר לקרוא גם בכ"י). ופירושו שמעמר כל שדהו לחררה, והיינו בצורה עגולה כגלגל, הרי הוא כמעמר לגדיש, וכלעיל.
### הלכה ב
(א)  <strong>נחלקו בית שמיי.</strong> כלומר במשנתנו (פ"ו מ"ב): העומר שהוא סמוך לגפה וכו', ב"ש אומרים אינו שכחה וב"ה אומרים שכחה.
(ב)  <strong>לגפא.</strong> סתימת כותל של עץ או של קנים. (רש"י).
(ג)  <strong>שאין שכחה.</strong> מפני שבעצם מהותם אין בדברים הללו שכחה, משום שהם אצל דבר מסויים, והוי להו כמחובר אצל מחובר.
(ד)  <strong>ונתנו בצד וכו'.</strong> כלומר, שבאו מעשיו והוכיחו על מחשבתו שלא נתכווין להוליכן לעיר אלא להטיל בהם סימן שלא ישכחם, ואין לו רשות לעשות כן.
(ה)  <strong>שזכה בו.</strong> ופירש"י (סוטה מ"ה א'): דבעינן שכוח מעיקרו.
### הלכה ד
(א)  <strong>ועימר וכו'.</strong> כלומר, שפינה את העומרים (רש"י שבת קכ"ז א'). ועיין להלן ומ"ש בבה"א.
(ב)  <strong>עד שיעמר וכו'.</strong> כלומר, עד שיפנה וכו', כלעיל.
(ג)  <strong>עשר שדות וכו'.</strong> צ"ל: עשר שורות, כגי' ד וכי"ע.
(ד)  <strong>מפני שנידון וכו'.</strong> כלומר, ואין כאן בל תשוב לקחתו.
### הלכה ה
(א)  <strong>שתי כריכות וכו'.</strong> כריכות הן אגודות קטנות מהעומרים.
(ב)  <strong>המוטלות כדרכן.</strong> כלומר, כעין צבתים, אחת על יד השניה, אבל אם היו מובדלות ומרוחקות אפילו שלש הן לקט.
(ג)  <strong>שבאת רשות עני וכו'.</strong> כלומר, בין שתי סאין (שאין להן שכחה) מבדילים פירות ממין כזה שיכולה להגיע לעני זכות בחלק מהם, וכמו שמפרש להלן.
(ד)  <strong>כגון התבואה והכרם.</strong> כלומר, שהעני יש לו זכות בלקט שבתבואה ובפרט שבכרם.
(ה)  <strong>שלא ניטלה וכו'.</strong> כלומר, בין שכחה לזכירה, ואין הקמה מבטלת את השכחה, לומר שכבר זכה בה בעה"ב, אלא מצילה על העומר דווקא כל זמן שהוא סמוך לה, ומיד כשנוטל את הקמה, הרי הוא שכחה.
### הלכה ו
(א)  <strong>כח עני וכו'.</strong> צ"ל: [ב]עב"י (=בעל הבית), כלומר, שהרי קמה יכולה להוציא לקט ופיאה.
(ב)  <strong>שייפה כח עני וכו'.</strong> צ"ל: כח [ב]עב"י וכו'. כלומר, שהרי אין בעומר אלא שכחה בלבד.
(ג)  <strong>כח עני בו.</strong> צ"ל: [ב]עב"י, וכדלעיל.
### הלכה ז
(א)  <strong>שיש בו וכו'.</strong> צ"ל כגי' כי"ע: שאין בו סאתים ושכחו הרי זה שכחה וכו'.
### הלכה ח
(א)  <strong>אגודי השום וכו'.</strong> פירש הר"מ שאגוד הוא אגוד טבעי המחובר בשרשי צמחיו, ואגודה היא אגודה מלאכותית. וכולן אין להן שכחה מפני שעתיד לעשות מהן עומרים.
(ב)  <strong>המעמר מפני דלוקה וכו'.</strong> כלומר, המפנה עומרים (עיין מ"ש לעיל שו' 22) מתוך שדהו, כדי להצילן מפני הדליקה או מפני השטפון.
(ג)  <strong>שעתיד לבחן.</strong> כלומר, שעתיד לחזור ולבדוק אם לא שכח מפני הבהלה, ובכגון דא אין כאן שכחה. ועיין בבה"א.
(ד)  <strong>זו שלא לדעתנו.</strong> כלומר, שמקיים את המצוה בשכחה גרידא לפני שאספוה העניים, מפני שהשכחה עוברת מיד לרשות העניים.
(ה)  <strong>ולא חטא וכו'.</strong> צ"ל: וחטא: כגי' ד וכי"ע.
### הלכה ט
(א)  <strong>כזית נטופה וכו'.</strong> פירשו בירושלמי שהוא נוטף שמן וכו'.
### הלכה י
(א)  <strong>שהוא עוד וכו'.</strong> צ"ל: שהוא עו[מ]ד [על] שלש וכו'. והכוונה שהוא עומד בין שני מלבנין (רבועין), שבכל אחד מהם שלש שורות, והוא באמצע, אינו שכחה, מפני שהוא מסויים במקומו (הרא"ש). ועיין בבה"א.
(ב)  <strong>שאין מכירו וכו'.</strong> בבא זו מדברת בשאר זיתים דעלמא, שאינם מסויימים.
(ג)  <strong>בזמן שמכירו וכו'.</strong> כלומר, אם הוא מסויים בדעתו, אפילו עבר עליו מאה אמה, חוזר ונוטלו.
### הלכה יא
(א)  <strong>כתף וכו'.</strong> מפורש להלן.
(ב)  <strong>פסיגין וכו'.</strong> כלומר, השריגים העליונים שעל יד העוקץ, שהם עבים ואינם נכפפים למטה מכובד הענבים.
(ג)  <strong>נטף וכו'.</strong> הוא הצד התחתון של האשכול, והשריגים שם דקים ונכפפים זה על גבי זה, ונראים כנוטפים אחד על השני.
### הלכה יב
(א)  <strong>פטור מן וכו'.</strong> ומדברים כאן בשמכרה לגוי לפני שנודעו העוללות. ועיין בבה"א.
### הלכה טו
(א)  <strong>לבצור כרמו וכו'.</strong> בד ובכי"ע מפורש: בשביעית, ואסור להפסיד פירות שביעית, ולפיכך אסור לבצור את הכרם בשביעית לפני שיוודע הפרי. ועיין בבה"א.
(ב)  <strong>שכבר נתחייב וכו'.</strong> ברייתא זו משלימה את משנתנו (ספ"ז): המקדיש כרמו משנודעו בו העוללות וכו' העוללות לעניים. ומבארת התוספתא שאין העניים נותנים שכר גידולי התוספת להקדש, מפני שכבר נתחייב וכו'. (ע"פ הריבמ"ץ).
### הלכה טז
(א)  <strong>בעריסין גדולים וכו'.</strong> כלומר, בעריס בן ה' גפנים.
(ב)  <strong>בדלית וכו'.</strong> כלומר, גפן יחידית מודלית ע"ג אילן או ע"ג קנה או קונטוס.
(ג)  <strong>אם התחיל בו וכו'.</strong> מפני שאפשר שכוונתו לבצור מקודם צד אחד (העליון או התחתון, או מן הצד) של כל האילנות ולשוב אח"כ ולבצור את הצד האחר של כל האילנות.
## פרק ד
### הלכה א
(א)  <strong>מפלוני גוי וכו'.</strong> וצריך להאמין לו בשתים: שלקח מגוי, ושהגוי לקט משדה ישראל בתורת לקט, ולפיכך אינו נאמן.
### הלכה ב
(א)  <strong>מתנות כהונה וכו'.</strong> כלומר, נותן כל שהוא, ואפילו מן הגורן.
### הלכה ג
(א)  <strong>אינן יכולין וכו'.</strong> אעפ"י שעדיין לא זכו העומדין באחד מן הקניינים, מפני שדינם כמכירי כהונה שאינם צריכים קניין.
(ב)  <strong>עד שלא וכו'.</strong> בעלי הבתים היו נוהגים לתת לכהנים כשיעור שקבעו במשנתנו, ואחרי שכל אחד קבל כשיעור, ולא באו אחרים, היה חוזר ונותן להם כשיעור וחוזרין חלילה. ולפיכך אמרו כאן שאם באו עד שלא חזר המחזור מקבלים כאותו מחזור שעדיין לא נגמר, אבל לא מאותם מחזורים שכבר עברו.
(ג)  <strong>על העקוב וכו'.</strong> כלומר, לאחורי הכהנים שבאו מקודם ובעקבותיהם.
### הלכה ד
(א)  <strong>נשים ועבדים וכו'.</strong> שמא תתגרש האשה ותבוא לקבל את חלקה כבתחילה. ובעבד אנו חוששין שמא יחשבוהו לכהן.
(ב)  <strong>מתנות כהונה וכו'.</strong> כנראה שהנכון הוא בכי"ע: חולין מתוקנין וכו', כלומר, שמן הראוי שלא יוציאו אותם ריקם, ויתנו להם חולין לשום טובה בעלמא. ועיין בבה"א.
### הלכה ה
(א)  <strong>החולק בבית דין וכו'.</strong> כלומר, אם ב"ד נתנו לו תרומה בתור ירושה, אין כאן שום הוכחה, שהרי אפשר שירשה מאבי אמו כהן. (ירושלמי).
### הלכה ז
(א)  <strong>מנה כנגד מנה.</strong> כלומר, שאם יש לו משקל מנה מקדשי הגבול יכול לשקול כנגדו חולין, ולהשתמש בקדשי הגבול כמשקל, ואין כאן בזיון קדשים.
### הלכה ח
(א)  <strong>מארבע סאין וכו'.</strong> כלומר, ארבע סאין במ"ח פונדיונות, חצי קב תבואה בפונדיון. והחנווני משתכר שליש ואינו נותן בפונדיון אלא ככר בן שליש קב. עיין בבה"א.
(ב)  <strong>פרנסת לינה.</strong> כלומר, מצע וכסת.
(ג)  <strong>שאין מכירין אותו.</strong> כלומר, שהוא עני.
### הלכה ט
(א)  <strong>תמחוי וכו'.</strong> כלומר, המאכל שנותנים לעניים מן הקערה.
(ב)  <strong>לעניי העיר וכו'.</strong> בכי"ע: לפסי העיר וכו', כלומר למסי העיר.
### הלכה י
(א)  <strong>בכלי מילת וכו'.</strong> כלומר, בכלים מצמר דק ויקר.
(ב)  <strong>עיסה וכו'.</strong> כלומר, כשמתבייש ליטול פת כעני שנשתרש בעניו.
(ג)  <strong>בציפורי וכו'.</strong> כלומר, בליטרא של ציפורי. עיין בבה"א.
### הלכה יא
(א)  <strong>להוציאן וכו'.</strong> כלומר, את בני המשפחה, שהרי "הכל מעלין לירושלים ואין הכל מוציאין" (משנה סוף כתובות).
### הלכה יב
(א)  <strong>שוקדין עליו וכו'.</strong> כלומר משדלין אותו, ואומרים לו שהם בטוחים שיוכל לשלם אח"כ.
(ב)  <strong>נותנין לו וכו'.</strong> כלומר, פותחים במתנה, ואם לא רצה, נותנין לו לשום מלוה.
(ג)  <strong>כדי לגוס וכו'.</strong> כלומר, כדי שתזוח דעתו עליו, ויווכח שאין בדעתם לתת לו צדקה, אלא הלואה.
### הלכה יג
(א)  <strong>שוקדין וכו'.</strong> כלומר, משדלין אותו שיקח ומבטיחים לו שזו היא מתנה, ולא הלואה.
### הלכה יד
(א)  <strong>המסמא וכו'.</strong> כלומר, המתחפש כאילו הוא סומא, או שכריסו צבה, או ששוקיו עבות ונפוחות מחמת חולי וכו'.
### הלכה טו
(א)  <strong>אין רשאין וכו'.</strong> פירש"י שלא יחשדו ביחיד שהוא גובה לעצמו.
(ב)  <strong>אבל פורשין וכו'.</strong> פירש"י: ובלבד שיראו שניהם כאחד.
### הלכה טז
(א)  <strong>אין גובין וכו'.</strong> כלומר, אין בעל חוב רשאי לגבות מעשר עני (כצ"ל לפנינו) מבעה"ב, מפני שאין המעשר שלו, ואין פורעין חוב בדבר שאינו שלו.
(ב)  <strong>את הגמולין.</strong> כלומר, אין משלמין לעני במ"ע בעד "גמילות חסדים" (משנת ב"ב פ"ט מ"ד) שעשה לו העני מקודם. ועיין בבה"א.
(ג)  <strong>דבר לצדקה.</strong> כלומר, לתת מעשר עני בתור צדקה, שהרי מעשר עני הוא קניין העני, ושלו הוא נוטל.
(ד)  <strong>אבל משלחין וכו'.</strong> כלומר, אעפ"י שאין משלמין ממנו את הגמולין מפני שנראה כפורע חוב, אבל מותר לשלוח מ"ע בתחילה לעני חבירו, כגמילות חסד.
(ה)  <strong>וצריך להודיע.</strong> כלומר, שהוא מעשר עני, כדי שלא יחזיק לו טובה יותר מדאי.
(ו)  <strong>לחבר עיר וכו'.</strong> כלומר, חכם העיר המתעסק בצ"צ ומקבל שכר מבני העיר, מותר לשלוח לו מעשר עני, ובלבד בטובה, והיינו שכבר נתן לו שכרו הקצוב, והוא מוסיף עליו אף מעשר עני.
### הלכה יז
(א)  <strong>מניח לו וכו'.</strong> כלומר, מניח את דעתו ומנחמו בדברים.
### הלכה יט
(א)  <strong>אלא שהצדקה וכו'.</strong> כלומר אעפ"י ששתיהן שקולות, מ"מ גמילות חסדים עדיפה.
