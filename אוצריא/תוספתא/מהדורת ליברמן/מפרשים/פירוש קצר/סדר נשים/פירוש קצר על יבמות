# פירוש קצר על יבמות
שאול ליברמן
## פרק א
### הלכה א
(א)  <strong>אמרו.</strong> כלומר, במשנ' רפ"א.
(ב)  <strong>לאחר מיתת וכו'.</strong> אמתו קאי.
### הלכה ב
(א)  <strong>נשואות לאחר.</strong> כלומר, ערוה שלא במקום מצוה אינה אוסרת צרתה, כלהלן שו' 18–19.
(ב)  <strong>בין בחיי וכו'.</strong> חוזר לאיילוניות.
### הלכה ד
(א)  <strong>שבתו פטורה וכו'.</strong> כלומר, פטורה מן העולם, מתה.
### הלכה ה
(א)  <strong>צרות מרובו'.</strong> צרות וצרות צרות וכו' אינן אלא דווקא כשהאחים מרובים. ועיין בבה"א.
### הלכה ז
(א)  <strong>חמורות מאילו וכו'.</strong> והיינו אמו, אשת אביו וכו', כמשנ' פ"א מ"ג.
### הלכה ח
(א)  <strong>צרות אילו וכו'.</strong> כלומר, צרות עריות שאינן מן השש החמורות.
### הלכה י
(א)  <strong>בני צרות.</strong> כלומר, שנישאו לשוק לכהנים.
(ב)  <strong>שאין הולד ממזר.</strong> אם נישאו הצרות לשוק.
(ג)  <strong>ובאחיות.</strong> שנפלו משני בתים.
(ד)  <strong>ובספק אשת איש וכו'.</strong> עיין בבה"א.
## פרק ב
### הלכה א
(א)  <strong>או מתיבמת.</strong> ואעפ"י שהיתה צרתה בזיקה לפני שמת השני, הרי כיוון שמת בטלה זיקתה.
(ב)  <strong>שנייה יוצא וכו'.</strong> כלומר, שנייה לנישואי אחיו השני, אשת הראשון.
(ג)  <strong>ביאתה וכו'.</strong> והוא סובר שמאמר או קונה לגמרי, או אינו קונה כלל, ויש כאן ממה נפשך, או שאשת הראשון אינה קנויה כלל, או שהוא קנויה לגמרי, וכשהוא נולד כבר מצאה בהיתר. ור' שמעון חולק על הרישא גרידא.
(ד)  <strong>חולץ לראשנה.</strong> כלומר, לאשת אחיו השני (שהיא ראשונה לנישואיו), שמא לא קנה מאמר, ולא עשה כלום באשת הראשון.
## פרק ג
### הלכה א
(א)  <strong>זאת אומרת וכו'.</strong> כלומר, אשת חורגו.
(ב)  <strong>אחותה שהיא יבמתה וכו'.</strong> כלומר, ב' אחיות יבמות שנפלו לו משני בתים, ואחת מהן אסורה עליו איסור ערוה, הרי השנייה או חולצת וכו'.
(ג)  <strong>ומהוא לחלוץ?</strong> כלומר, ומה היא באמת דעתך בזו, אם ממזר חולץ, ודחה אותם שוב וכו', וכן הפירוש בשאלות שלהלן.
(ד)  <strong>לסוד את ביתו.</strong> כלומר, של הממזר, וכנראה שהיו עושין סימן לביתו להודיע שלא יטמע בכשרים.
(ה)  <strong>להציל הרועה וכו'.</strong> כלומר, אם רועי בהמה דקה הם בכלל הללו שאין מורידין אותן ולא מעלין, עיין בבה"א.
(ו)  <strong>ואת הכבשה מהו וכו'.</strong> כלומר, אם מצילין בהמה דקה של רועי בהמה דקה, עיין בבה"א.
(ז)  <strong>פלני מהו וכו'.</strong> אדם גדול היה, ולא רצו להזכיר את שמו.
## פרק ד
### הלכה א
(א)  <strong>שני גיטין.</strong> ואף השני אסור בשתיהן, שמא יפגע באחות אשתו בחייה, והוא הדין אם מת אחד מהן, כלהלן.
(ב)  <strong>אסורין בשנייה.</strong> משום ספק אשת איש, ודווקא כל זמן שלא קבלה גט מאחד מהם. ועיין גי' כי"ע.
(ג)  <strong>אח אחד.</strong> כלומר, ולשני אין אחים, וכל אחת זקוקה לייבום מספק, ואינו יכול לייבם, שמא יפגע באחות זקוקתו.
### הלכה ג
(א)  <strong>יוציאו.</strong> שהרי כל אחד כנס ספק יבמה לשוק בלי חליצה.
### הלכה ד
(א)  <strong>על גבי בורו וכו'.</strong> צ"ל: [מ]על גבי וכו'. כלומר, אם הראשון נזדרז ובטל את מעשה השני והעבירה על גבי בורו וכו'.
(ב)  <strong>מותר לישא אותה.</strong> ופירשו בגמרא שאין אדם מפזר את מעותיו בחנם, ואלמלי היה יודע שהיא מותרת לו לא היה פודה אותה.
### הלכה ה
(א)  <strong>הרגתיו לא תנשא אשתו.</strong> שאם הרגו הרי החשוד על הדבר לא דנו ולא מעידו, ואם לא הרגו הרי הוא בחיים. (ירושלמי).
(ב)  <strong>ונתגרשה ע"י אחר וכו'.</strong> כלומר, שבעלה גירשה ונישאת לאחר, ואף השני גירשה, ונפסק הקול בנתים. ועיין בבה"א.
(ג)  <strong>לא ישא אמה.</strong> מפני שהנטענת רגילה אצל אמה, ויש לחשוש שמא יזנה אתה אח"כ.
### הלכה ח
(א)  <strong>יש זריז ונשכר וכו'.</strong> עיין בבה"א.
(ב)  <strong>שפל לערב שבת וכו'.</strong> כלומר, שנהג בשפלות ידים והתעצל ונמנע מדברים המותרים מחמת נדנוד עבירה.
## פרק ה
### הלכה א
(א)  <strong>ולא מתיבמות.</strong> שהרי פוגע באחות זקוקתו.
(ב)  <strong>ר' שמעון אומ' וכו'.</strong> ופירשו בבבלי שהוא סובר שמעולם לא נחלקו בדבר זה.
(ג)  <strong>קל היה וכו'.</strong> כלומר, ב"ה אומרים יקיימו וכו'.
### הלכה ג
(א)  <strong>השני מותר בשתיהן.</strong> בכי"ע: שניהם אסורין בשנייה. והדין נכון, אבל יותר נראה שצ"ל: השני אסור בשתיהן , כהגהת המפרשים.
### הלכה ד
(א)  <strong>ולא מתיבמות.</strong> משום נושא קרובת זקוקתו.
(ב)  <strong>ואחר כך מת.</strong> כלומר, הפנוי.
### הלכה ה
(א)  <strong>או מתיבמת.</strong> כלומר, אעפ"י שהיתה צרת ערוה בזיקה.
### הלכה ו
(א)  <strong>שמתה אשתו וכו'.</strong> שמתה אשתו לאו דווקא, ולא נקטוה אלא אגב שאר הבבות, ואפילו היא קיימת מותר לייבם את הנכרית, עיין בבה"א.
(ב)  <strong>לעשות מאמר ביבמתו.</strong> צ"ל: לכונסה, כמו שהוא בכי"ע.
(ג)  <strong>ואחר כך מת.</strong> כלומר, שמת בעל האחות שרצה לעשות מאמר בנכרית, ועכשיו נופלות שתי היבמות לפני בעל האחות שכבר מתה אשתו לפני שנפלה אחותה לפניו, והוא מותר בשתיהן. ועיין בבה"א.
### הלכה ז
(א)  <strong>חולצות וכו'.</strong> מפני שיש כאן על אחת מהן זיקת שני מתים.
(ב)  <strong>מיבם וכו'.</strong> מפני שהוא סובר שמאמר או קונה לגמרי, או שאינו קונה כלום, ולפניו שתי יבמות מבית אחד (ואין כאן זיקת שני מתים), או שתי יבמות משני בתים, ויכול לייבם אחת מהן.
(ג)  <strong>ובלבד שתקדים וכו'.</strong> שהרי אם חלץ בראשונה, הרי אפשר שמאמר קונה, וכבר נפטרה השנייה בחליצתה של זו, ואינו יכול לייבם.
(ד)  <strong>כנסה ואחר כך מת וכו'.</strong> כלומר, אם עשה מאמר ואח"כ כנסה, כבר נפקעה הזיקה, ואין כאן זיקת שני מתים, ויכול לייבם או לחלוץ, לאיזו שירצה.
### הלכה ח
(א)  <strong>אם בא עליה וכו'.</strong> כלומר, בחיי אשתו. ועיין בבה"א.
(ב)  <strong>אשת אח בלבד.</strong> ומדברים כאן בשנשא מת תחילה, ונאסרה עליו משום אשת אח, ואין איסור חל על איסור.
### הלכה ט
(א)  <strong>החליפו וכו'.</strong> כלומר, בשוגנ, נתחלפו, שהרי יש כאן חטאות.
(ב)  <strong>הן חייבות ארבע.</strong> צ"ל: שתים, כגי' כי"ע, והיינו כל אחת משתי הנשים חייבת חטאת אחת משום נדה, אבל שאר חטאות אין כאן, שהרי אין קידושין לקטן.
## פרק ו
### הלכה א
(א)  <strong>שני חומרין.</strong> כלומר, אסור לו לקיים (שמא הוא בן קיימא), ומוציא בגט ובחליצה.
(ב)  <strong>הראשון כשר וכו'.</strong> שאם הוא בנו של ראשון הרי בוודאי כשר, ואם הוא בנו של שני הרי לא היו בנים לראשון, וייבם כדין.
### הלכה ב
(א)  <strong>העושה מאמר וכו'.</strong> כנראה שהברייתא היא כר' אלעזר בן ערך הסובר שמאמר קונה קניין גמור, ותפסה הברייתא דוגמא של מעשה היתר מדאורייתא.
(ב)  <strong>כל זמן שנתחייב וכו'.</strong> כלומר, אם כבר אכלה משל בעלה בחייו, פרט לארוסה.
### הלכה ג
(א)  <strong>חייבין מן התורה.</strong> כלומר, ארבעה קרובים חייבים על חלוצתו כרת מן התורה.
(ב)  <strong>אביו ובנו וכו'.</strong> שהרי היא ערוה עליהם מחמת אחיו המת.
(ג)  <strong>לפיכך חייב וכו'.</strong> כלומר, כל זמן שיוצאת בגט גרידא מותרת לחזור לו משום שכבר קנאה והיא כאשתו לכל דבר, ולפיכך אסור בקרובותיה, מה שאין כן חלוצה שאסורה לחולץ, משום שחליצה היא פטור, ולפיכך פטור על קרובותיה.
(ד)  <strong>חולץ לשתיהן.</strong> כדין שתי אחיות משני בתים.
(ה)  <strong>מת המיבם.</strong> כלומר, אחיו השני שהיתה לו רשות לייבם.
### הלכה ד
(א)  <strong>אסור מצוה וכו'.</strong> עיין לעיל פ"ב, שו' 28.
### הלכה ה
(א)  <strong>שכל הנשים וכו'.</strong> כלומר, אעפ"י שאין לחשוש שמא הן מעוברות, ואין לחשוש שמא יתעברו מיד (לא יתארסו).
(ב)  <strong>לא ינשאו וכו'.</strong> כלומר, אינן מותרות אלא להתארס גרידא.
### הלכה ו
(א)  <strong>שמא גט ישן הוא.</strong> כלומר, אין חוששין שמא בא עליה לפני שמסרו לה את גיטה, שהרי לא נתייחד עמה.
(ב)  <strong>ומת בעלה.</strong> בקג"נ חסר, וכן נכון, והכל דבוק למעלה, ואוכלת בתרומה (אם אין לה בנים מבעלה ישראל), ואין חוששין שמא מעוברת היא מבעלה ישראל, עיין בבה"א.
(ג)  <strong>ניזונת משל בעלה וכו'.</strong> כלומר, אם כבר אכלה משלו בחיי בעלה.
(ד)  <strong>מביאו מן המקרא וכו'.</strong> כלומר, שאינה צריכה להמתין, עיין בבה"א.
### הלכה ז
(א)  <strong>עד שתגיע לפרקה.</strong> שמא תימצא אילונית ונמצא פוגע בערוה.
(ב)  <strong>וכן צרות וכן עריות וכו'.</strong> כלומר, צרות של הקטנות לא ינשאו לשוק על סמך ייבום הקטנה, וכן צרות של עריות קטנות (שהשיאן אביהן) לא ינשאו לשוק, שמא ימצאו הקטנות אילוניות, ונמצא שמעולם לא פטרו את צרותיהן.
## פרק ז
### הלכה א
(א)  <strong>חולצת וכו'.</strong> משום איסור אשת שני מתים, עיין מ"ש לעיל פ"ה, שו' 40 ואילך.
### הלכה ב
(א)  <strong>באו עליה אחין וכו'.</strong> כלומר, שבאו עליה אחרי שעשה בה מאמר, או שעשו בה מאמר אחר מאמרו, או שנתנו גט וכו'.
### הלכה ג
(א)  <strong>נפטרה צרתה.</strong> צ"ל: נפסלה צרתה, כגי' כי"ע.
(ב)  <strong>נפטרה צרתה והיא.</strong> צ"ל נפסלה (כגי' כי"ע) וכו'.
(ג)  <strong>חלץ לה וכו'.</strong> כלומר, אחרי שנתן לה גט.
(ד)  <strong>וחכמים אומ' יש וכו'.</strong> פיסקא ממשנתנו, וחזר עליה התנא כדי להסמיך לה את דברי רבן גמליאל.
(ה)  <strong>אחר ביאת מאמר.</strong> כלומר, גט אחר ביאה על השניה שנתקיימה לאחר מאמר בראשונה. וכן הפירוש להלן בסמוך.
(ו)  <strong>שני גיטין וכו'.</strong> שהרי יש כאן שני מאמרים שכל אחד תפס מקצת. ועיין בבה"א.
(ז)  <strong>וכן שני יבמין וכו'.</strong> כלומר, שזה נתן לה גט וזה נתן לה גט וכו', כלעיל.
### הלכה ד
(א)  <strong>אין אחר חליצה וכו'.</strong> צ"ל: אין אחר בעילה וכו', כהגהת המפרשים, ונתחלפו הנוסחאות מסיפא לרישא ומרישא לסיפא.
(ב)  <strong>אין אחר בעילה וכו'.</strong> צ"ל: אין אחר חליצה וכו', עיין לעיל שו' 16.
### הלכה ה
(א)  <strong>פוסלת לכהונה.</strong> כלומר, אעפ"י שאין צורך בחליצה, מכל מקום אם החמיר וחלץ פסולה מן הכהונה, עיין בבה"א.
(ב)  <strong>כיצד וכו'.</strong> ברייתא זו מפרשת את דברי ר' נחמיה במשנתנו ספ"ה.
(ג)  <strong>ומה חליצה שפוסלת וכו'.</strong> עיין בבה"א.
## פרק ח
### הלכה א
(א)  <strong>שזרעו כשר וכו'.</strong> כלומר, מצרי שני שכל זרעו כשר.
(ב)  <strong>מותר לישא בתו וכו'.</strong> כלומר, עמוני ומואבי שבנותיהן מותרות, ורק הזכרים אסורים לבוא בקהל.
### הלכה ב
(א)  <strong>לויה וכו'.</strong> כלומר, בת לוי.
(ב)  <strong>בתה כשירה וכו'.</strong> כלומר, בתה מבעלה (לוי, או ישראל) שנתעברה ממנו לאחר שהאם נפסלה מן הכהונה.
(ג)  <strong>המזוהמין באמן וכו'.</strong> כלומר, גוי ועבד שבא על בת לוי. ועיין בבה"א.
### הלכה ג
(א)  <strong>את הממאנת.</strong> כלומר, את הממאנת בו, ואין דינה כאנוסתו ומפותתו, עיין בבה"א.
(ב)  <strong>אמרו וכו'.</strong> כלומר, במשנתנו פ"ו מ"ד.
### הלכה ד
(א)  <strong>אפי' לסריס.</strong> כלומר, אפילו אם הוא ראוי לביאה, אלא שאינו מוליד, ואין כאן חשד, עיין בבה"א.
(ב)  <strong>שני בנים וכו'.</strong> כלומר, רק בכך יוצא ידי מצות פריה ורביה.
### הלכה ז
(א)  <strong>שנ' שופך דם וכו'.</strong> והכוונה לסוף הפסוק: כי בצלם אלקים וכו'.
(ב)  <strong>הרי זה שופך דמים.</strong> ליתא בכי"ע ובמקבילות, ולפנינו היא באשגרה מלמעלה, או מלמטה, וצ"ל: מבטל את הדמות, ועיין בבה"א.
(ג)  <strong>ואין נאה מקיים.</strong> שהרי לא היה נשוי.
## פרק ט
### הלכה א
(א)  <strong>משלה . . . משלו.</strong> כלומר, מכוחה . . . מכוחו. וכ"ה בכי"ע.
(ב)  <strong>בדמין וכו'.</strong> כלומר, כמנהג המקום שלא היו שמים את מה שהכניסה בשוויו האמיתי (כמשנת כתובות פ"ו מ"ג), נוטלת את העבדים בדמין ששמו אותם.
(ג)  <strong>ילדים, נוטלתן נערים וכו'.</strong> כלומר, משום שבח בית אביה נוטלתן כמו שהם, ומוסיפה (או שהבעל מוסיף) לפי הדמים שבכתובה. ועיין בבה"א.
(ד)  <strong>אילו ואילו וכו'.</strong> כלומר, בין עבדי מלוג בין עבדי צאן ברזל.
(ה)  <strong>כמות שהיא וכו'.</strong> כלומר, בלי בנים, וריקנית.
(ו)  <strong>מעוברת?1 וכו'.</strong> אבל בלא בנים, אינה אוכלת, משום שאין העובר מאכיל, ואף עבדיה אין אוכלין.
(ז)  <strong>שחלקו של עובר וכו'.</strong> ועובר פוסל בת כהן לישראל (אפילו אין לה בנים ממנו), ואינו מאכיל בת ישראל לכהן, לא אותה ולא את עבדיו.
(ח)  <strong>הבת מאכלת וכו'.</strong> והעמידוה בירושלמי ובבבלי (לפי אביי) בנכסים מועטים, ובשיש שם בן. ולפיכך העובר אינו מעלה ואינו מוריד, שאם הוא בן הרי אין לו כלום בנכסים מועטים, ואם היא בת לא תיקנו לה מזונות כל זמן שלא יצאה לאויר העולם, עיין בבה"א.
(ט)  <strong>ר' שמעון או' וכו'.</strong> והוא מדבר ברגיל, בנכסים מרובים, ולפיכך, כולם (כלומר, בין עבדי מלוג, בין עבדי צאן ברזל) זכרים (כלומר, אם היורשים הם זכרים) יאכלו מחמת הזכרים, אבל אם היורשות נקיבות לא יאכלו, שמא וכו'. ועיין בבה"א.
### הלכה ב
(א)  <strong>כמות שהוא וכו'.</strong> צ"ל: כמות שהיא, כלעיל, שו' 7.
### הלכה ג
(א)  <strong>והחרש, ובן תשע וכו'.</strong> ואם היו פסולין פוסלין, ואם היו כהנים כשירים אינן מאכילין.
(ב)  <strong>בזו מדת הדין וכו'.</strong> כלומר, בזו, בעובר שפוסל ואינו מאכיל. ועיין בבה"א.
(ג)  <strong>מקל וחומר וכו'.</strong> "קל וחומר" פירושו כאן "ממה נפשך", והיינו אם נישואי בתו (כצ"ל, במקום: בתה) נשואין הרי השנייה היא צרתה ופטורה, ואם אין נישואי בתו נשואין הרי אף נישואי הצרה אינן כלום, והיא פטורה מייבום.
(ד)  <strong>בתו חרשת וכו'.</strong> כלומר, כגון שהיא יתומה בחיי האב, ונישואיה הם מדרבנן, ולפיכך אוסרת צרתה מדרבנן, אבל אינה פוטרת אותה מחליצה, שהרי מדאורייתא אין הערוה החרשת נשואה.
### הלכה ד
(א)  <strong>לא תאכל.</strong> מפני שאינו ילוד אינו מאכיל.
(ב)  <strong>חרשת שנשאת לכהן וכו'.</strong> כלומר, שנישאת מעצמה (ולא קטנה ע"י אביה).
(ג)  <strong>אפי' זרע מזרע וכו'.</strong> כלומר, אפילו מת הזרע (הבן, או הבת) מן הכהן, והניח זרע (בן, או בת) אוכלת בתרומה.
(ד)  <strong>מכהן תחלה.</strong> כלומר אין בת ישראל אוכלת בתרומה מכח זרעה, אלא דווקא אם יש לה לעצמה זרע מכהן תחלה, ובכגון דא לא איכפת לנו אם זרעה נישאת לישראל ויש לה וולדות מישראל, אבל לא להפך.
### הלכה ה
(א)  <strong>אוכלת בתרומה.</strong> כלומר, ואין העובר המת מטמא אותה, עיין בבה"א.
(ב)  <strong>אפי' ביום השיני.</strong> כלומר, אפילו ביום חול, עיין בבה"א.
## פרק י
### הלכה א
(א)  <strong>אינה אוכלת וכו'.</strong> מפני שחופה צריכה דעת, ואין חופה לחרש, ודינה כארוסה שאינה אוכלת בתרומה.
(ב)  <strong>אוכלת.</strong> שהרי ביאת יבמה אינה צריכה דעת, והיא נשואה גמורה ליבמה.
(ג)  <strong>היה פקח, אוכלת.</strong> שהרי היא פקחת והוא פקח, ואעפ"י שלא היתה קנויה לאחיו החרש מדאורייתא, הרי עכשיו כשעושה בה הפקח מאמר ובא עליה היא אשתו גמורה, אעפ"י שאינה יבמתו. עיין להלן בסמוך.
(ד)  <strong>אין אוכלת בתרומה וכו'.</strong> כלומר פקחת זו שנפלה לפקח מאחיו החרש אינה אוכלת בתרומה עד שיעשה בה קניין גמור מחדש.
(ה)  <strong>אין אוכלת.</strong> שהרי היא חרשת, ואין נישואי האח והיבם כלום מדאורייתא.
### הלכה ב
(א)  <strong>ובאת לכלל היתר וכו'.</strong> שהרי החופה מאכילה אותה בתרומה, ועדיין לא היה פצוע דכא באותה שעה.
(ב)  <strong>אין אוכלת.</strong> כלומר, ממה נפשך, או שאין חופה לפסולות, או שהחופה פוסלת אותה כל זמן שהיא אתו.
(ג)  <strong>כשירה לכהונה וכו'.</strong> כלומר, כשירה לכהונה אם היתה אלמנה לכה"ג, וכשירה לאכול בתרומת בית אביה מכל מקום, ואין החופה (בלי ביאה) פוסלת אותה אחרי מיתת בעלה.
(ד)  <strong>אינו אוכל וכו'.</strong> שמא הוא זכר, והרי לא מל והוא ערל.
(ה)  <strong>אשתו וכו'.</strong> ופירשוה בתלמוד שביציו ניכרות מבחוץ, והוא וודאי זכר ערל, וקידושיו קידושין.
(ו)  <strong>אוכל בתרומה וכו'.</strong> ובאנדרוגינוס מהול עסיקינן, ואוכל בתרומה, אבל לא בקדשי קדשים שאסורים לאשה.
(ז)  <strong>לא בתרומה וכו'.</strong> שהרי הוא ספק ערל.
### הלכה ג
(א)  <strong>זהו סריס חמה.</strong> ומותר לבוא בקהל. ועיין בבה"א.
(ב)  <strong>מהו שתתיבם.</strong> כלומר, אם הלכה כר' אליעזר (במשנתנו פ"ח מ"ד) שסריס אדם אין חולצין ואין מייבמין לאשתו וכו'.
(ג)  <strong>שנפסלה וכו'.</strong> כלומר, והיא אסורה להתייבם לכולי עלמא, שהרי בא עליה כשהוא פצוע דכא, וחיללה, ושני האחים כהנים כשרים היו.
## פרק יא
### הלכה א
(א)  <strong>טומטום שקידש וכו'.</strong> והוא ספק איש ספק אשה, ולפיכך מקדש ומתקדש מספק, ולחומרא.
(ב)  <strong>מיבמין את אשתו.</strong> ממה נפשך, שאם הוא איש יש כאן ייבום כדין, ואם הוא אשה, אין כאן קידושין ואין כאן איסור אשת אח.
### הלכה ב
(א)  <strong>ואנדרגינוס.</strong> וסובר תנא זה שהוא מקצתו זכר, אלא שדינו כסריס חמה שאין חולצין ואין מייבמין לאשתו.
(ב)  <strong>לא עשו כלום.</strong> שאין כאן לא דין חליצה ולא דין ייבום.
(ג)  <strong>וחייבין בקרבן.</strong> כדין אשת אח שלא במקום מצוה.
(ד)  <strong>או מיבמין.</strong> אם היתה מותרת להם (כגון שהיתה גיורת, או משוחררת, שפצוע דכא וכדומה מותר בה).
(ה)  <strong>קנו.</strong> והוא הדין לכתחילה, ולא נקטו "קנו", אלא אגב הסיפא.
(ו)  <strong>ואסורין לקיים וכו'.</strong> כלומר, אם היו בנות ישראל מלידתן.
### הלכה ג
(א)  <strong>וזה וזה אינן זכאין וכו'.</strong> הברייתא מפרשת את משנתנו רפ"י: האשה שהלך בעלה למדינת הים, ובאו ואמרו לה מת בעליך וניסת, ואח"כ בא בעלה תצא מזה ומזה וכו'. ועיין בבה"א.
### הלכה ד
(א)  <strong>חייבת קרבן וכו'.</strong> שלא הורו לה אלא להנשא בהיתר.
(ב)  <strong>לחמשה וכו'.</strong> שיש כאן גופין מוחלקין.
(ג)  <strong>בזדון וכו'.</strong> צ"ל: ר"ש אומ' עשו וכו' כזדון וכו', כלומר דינה כמזידה (ואין כאן אלא סימן) ולפיכך פטורה מן הקרבן, אם נישאת ע"פ ב"ד, עיין בבה"א.
(ד)  <strong>בשוגגת וכו'.</strong> צ"ל: כשיגגת וכו', ולפיכך חייבת בקרבן. ועיין בבה"א.
### הלכה ה
(א)  <strong>באת ואמרה מת בעלי וכו'.</strong> בכי"ע בכל מקום בהלכה זו: ובאו ואמרו לה מת בעליך וכו'. והיינו ששני עדים אמרו לה כן, ובכגון דא יכולה להנשא ע"פ עצמה שלא ע"פ ב"ד. וכן צ"ל לפנינו.
(ב)  <strong>ומותרת לראשון וכו'.</strong> והכל הוא מדברי ר' שמעון (לעיל שו' 19), והוא הרי סובר (במשנתנו פ"י סמ"א) שאם נישאת שלא ברשות (כלומר, ע"פ שני עדים) מותרת לחזור לראשון.
### הלכה ו
(א)  <strong>אילו ממזרים.</strong> שהרי בא על אשת אחיו שלא במקום מצוה.
(ב)  <strong>לא שהיתה ראויה להנשא וכו'.</strong> כלומר, שהעדים העידו שבשעת השמועה כבר מתו בעלה ובנה (ולא היתה אשת איש), אלא שבנה מת תחילה, ובשעה שנישאת היתה יבמה לשוק.
(ג)  <strong>בחיי יבמה.</strong> מלים אילו הן באשגרה מלהלן, שו' 39, והן מיותרות, שהרי כאן לא נזכר כלל שמת יבמה.
(ד)  <strong>ונתקדשה.</strong> צ"ל: ונתייבמה, כהגהת המפרשים.
(ה)  <strong>בגט וחליצה.</strong> שהרי בא עליה גם בחיי בעלה ונאסרה עליו, ואף ביאתה לאחר מיתת בעלה היא ביאה פסולה, ואינה ניתרת בלי חליצה, עיין בבה"א.
### הלכה ז
(א)  <strong>שפוסל על ידי אחרים וכו'.</strong> ר' יוסי נותן כלל בנושא אחות אשתו כששמע שאשתו מתה, והיינו אם אחות אשתו שבא עליה היתה נשואה, ושמע שמת בעלה, ואח"כ בא בעלה ונאסרה עליו, אף אשתו אסורה לו, שהרי צריך לגרש את אחות אשתו, ונאסרה עליו אשתו משום אחות גרושתו. אבל אם אחות אשתו היתה פנויה, ולא אסרה על אדם אחר, ואינה צריכה ממנו גט, אף הוא מותר באשתו. ועיין בבה"א.
### הלכה ח
(א)  <strong>ממזרים.</strong> שהרי צרת בתו היתה פטורה מן הייבום, ובא על אשת אח שלא במקום מצוה.
(ב)  <strong>לא שהיתה ראויה להנשא וכו'.</strong> כלומר, שהעידו שבשעת השמועה כבר מת בעל בתו, אלא שבתו מתה תחילה, וצרתה לא היתה אשת איש אלא יבמה שנישאת בלי חליצה.
(ג)  <strong>בחיי יבמה.</strong> מלים אילו הן באשגרה מלעיל, שו' 39, והן מיותרות, עיין לעיל שו' 32.
### הלכה י
(א)  <strong>כמאמר בגדול וכו'.</strong> ויבמתו היא כאשת שני מתים, עיין לעיל רפ"ז.
(ב)  <strong>בדבר אחד.</strong> כלומר, בביאה גרידא פוסלה על האחין בין שהביאה היא בתחילה, בין שהיא בסוף, כמפורש להלן. ועיין בבה"א.
## פרק יב
### הלכה א
(א)  <strong>תהיה לאשה וכו'.</strong> בכי"ע מסיים: נתנו עניין לו, כלומר, שהרי במקרא שם (דברים ספכ"ב) מדבר באנוסה: ולו תהיה לאשה וכו', לא יקח איש את אשת אביו ולא יגלה כנף אביו.
### הלכה ב
(א)  <strong>ולא מייבמין.</strong> ואעפ"י שמדינא האחים הם כזרים, מ"מ אסרו לייבם, כדי שלא יאמרו ראינו מצות ייבום בגרים.
(ב)  <strong>הורתה וכו'.</strong> כלומר, הריונה של הגיורת ולידתה.
(ג)  <strong>או חולצין או מיבמין.</strong> צ"ל: לא חולצין ולא מיבמין, כמו שמעתיק בתוספות רי"ד בשם התוספתא.
(ד)  <strong>כישראל וכו'.</strong> כלומר, כבת ישראל מלידה שילדה מישראל.
### הלכה ג
(א)  <strong>שנתערבו ולדותיהן וכו'.</strong> כלומר, והגדילו ונשאו נשים, ומתו בלא בנים, עיין בשנו"ס.
(ב)  <strong>מקצתן אחין וכו'.</strong> כלומר, בשיש לו בתוך התערובות לאחד מן הודאין אח אחד מן האב, ואח אחד מן האם גרידא, הרי אין הוא יכול לייבם כלל, שמא יפגע באשת אחיו מאמו.
(ג)  <strong>שאין אחין מיבמין.</strong> כלומר, אחרי שחלצו שלשת האחים האחרים לאחת מהם מייבם הרביעי, וכן נוהגים בשנייה וכו'. עיין בבה"א.
### הלכה ד
(א)  <strong>במחוה.</strong> כלומר, במחבא, עיין בשנו"ס ובבה"א.
(ב)  <strong>ולהן שתי נקבות.</strong> צ"ל: שני זכרים, ועיין בבה"א.
### הלכה ה
(א)  <strong>לשני אחין.</strong> צ"ל: לשני אחיו, כלומר של זה שבתו נתערבה בנקיבה אחרת.
(ב)  <strong>אבל לא מאם.</strong> חסר בבבלי, והוא באשגרה מלעיל, שו' 17, אבל בנידון שלפנינו הרי בת אחיו מאביו ומאמו מותרת לדודה.
### הלכה ז
(א)  <strong>ואין ידוע.</strong> כלומר של מי הוא.
(ב)  <strong>בחזקת הראשון וכו'.</strong> כלומר, אם ילדה ז' חדשים לאחר מיתת בעלה והוכר עוברה חודש לאחר הנישואין הרי הוא בחזקת הראשון, ואם ילדה תשעה חדשים לאחר מיתת בעלה ונבדקה ולא הוכר עוברה לאחר ארבעה חדשים, הרי הוא בן שבעה לשני.
(ג)  <strong>הן חולצין וכו'.</strong> שהרי הוא להם והם לו ודאי אחין מן האם וספק אחין מן האב.
(ד)  <strong>חולץ ומיבם.</strong> שאם הוא אחיו מן האב מקיים מצות ייבום או חליצה, ואם אינו אחיו הרי היא זרה לו, ומספק אינה ניתרת לשוק בלי חליצה.
(ה)  <strong>אילו חולצין ואילו וכו'.</strong> כלומר, ספק אחיו מן הראשון חולצין (ואינם יכולים לייבם, שמא אינם אחיו, והיא זקוקה לייבום לאחיו מן השני), וספק אחיו מן השני מייבמין, שאם הם אחיו עשו כדין, ואם אינם אחיו הרי כבר הותרה לשוק ע"י הראשונים. והוא הדין להפך שספק אחיו מן השני חולצים תחילה, והיא מותרת להתייבם לבני הראשון.
### הלכה ח
(א)  <strong>ולדות כשרין וכו'.</strong> והאחים חולצין, או מייבמין, ואין חוששין שיש כאן אחים מן האם ולא מן האב, והן בחזקת האב, שלא חששו אלא בספק בן תשעה לראשון בן שבעה לאחרון.
(ב)  <strong>שניהם וכו'.</strong> כלומר, אם שני הבעלים שהוא ספק בנם היו ממשמר אחד ומבית אב אחד נוטל (כצ"ל) הספק חלק אחד, שהרי הוא וודאי שייך לבית אב זה, אבל אם היו הבעלים משני בתי אבות אינו נוטל חלק כלל, משום שכל אחד דוחה אותו לבית אב השני.
### הלכה י
(א)  <strong>שנפרס.</strong> צ"ל: שנפרם (עיין בשנו"ס), כלומר, שנקרע, עיין סוטה פ"א מ"ה ובמפרשים שם.
(ב)  <strong>ובמוק.</strong> עיין בבה''א.
(ג)  <strong>באנפליא של עור.</strong> בנעלי לבד המחופות עור.
(ד)  <strong>שנפרס.</strong> צ"ל: שנפרם, עיין מ"ש לעיל, שו' 42.
### הלכה יב
(א)  <strong>לחזור יחזור.</strong> צ"ל: לחזור לא יחזור, עיין בשנו"ס ובבה"א. ופירושו שאף שהחליצה פסולה מ"מ כבר נאסרה עליו ואינו יכול לחזור ולייבם.
(ב)  <strong>אם רצה לחזור בו יחזור.</strong> עיין בשנו"ס ובבה"א.
### הלכה יג
(א)  <strong>חליצה מוטעית וכו'.</strong> כלומר שהבטיחו לו הבטחות שוא בעד מעשה החליצה. ועיין בבה"א.
### הלכה טו
(א)  <strong>בראשונה וכו'.</strong> כלומר, לפני תקופת השמד, עיין בבה"א.
## פרק יג
### הלכה א
(א)  <strong>בראשונה וכו'.</strong> כלומר, לפני תקופת השמד.
(ב)  <strong>לא שפיא ליה.</strong> כלומר, אינה נוחה לו, אין שלום ביניהם. ועיין בבה"א.
(ג)  <strong>שקדשתני וכו'.</strong> הכנסתי פסיק, והמחוור כגי' ד וכי"ע.
### הלכה ג
(א)  <strong>שיוציא.</strong> וכ"ה בד, וצ"ל: שיוצא=שיוצאה.
### הלכה ה
(א)  <strong>שנאסרה וכו'.</strong> עיין בבה"א.
(ב)  <strong>בין כך ובין כך וכו'.</strong> כלומר, בין שהגט היה בסוף בין שהיה מתחילה אין המאון מבטל את הגט, ואפילו המאון בו אינו מבטל את גטו.
### הלכה ו
(א)  <strong>אם מיאנה וכו'.</strong> כלומר, שני אחים נשואין לשתי אחיות אחת גדולה ואחת קטנה ומת בעלה של גדולה (עיין במשנ' פי"ג מ"ז), אם מיאנה הקטנה מיאנה ומייבם את הגדולה, ואם לאו וכו'.
(ב)  <strong>ותחלוץ.</strong> צ"ל: ויכנוס, כמו שהוא בכי"ע. ועיין בבה"א.
(ג)  <strong>שתי יתומות.</strong> כלומר, אחיות.
(ד)  <strong>חרשת יוצאה בגט.</strong> שהרי אינו יכול לקיים את אשתו החרשת משום שמא קטנה קנויה יותר מחרשת, וזיקת היבמין יותר חזקה מנישואיו, ונמצא בא על אחות זקוקתו, ולפיכך מוציאה בגט, שהרי אשה מתגרשת שלא מדעתה.
(ה)  <strong>קטנה יוצאה בגט.</strong> משום חשש שמא החרשת קנויה יותר מקטנה וכו', כלעיל, שו' 34.
(ו)  <strong>וחרשת אסורה.</strong> שהרי אינה יכולה להתייבם משום אחות אשה, ואין לה חליצה משום שהיא חרשת.
(ז)  <strong>יוצאה בגט וכו'.</strong> ואעפ"י שהיא ביאה פסולה, העמידוה על דין תורה משום תקנתה (שלא תשב עגונה כל ימיה), ואם עבר ובעל מותרת. ועיין בבה"א.
### הלכה ז
(א)  <strong>שתי יתומות וכו'.</strong> כלומר, נכריות שאינן אחיות.
(ב)  <strong>נאסרו שתיהן עליו.</strong> שיטת התוספתא היא שבכל מקום שאין קניין היבמה שלם, אם בא היבם, או אחיו, על השנייה פוסל את הראשונה. ועיין בבה"א.
(ג)  <strong>יוצאה בגט.</strong> משום תקנתה, עיין לעיל, שו' 36, ועיין בבה"א.
(ד)  <strong>נאסרו שתיהן.</strong> ואעפ"י שביאת הפקחת הוא קניין גמור, ואפילו פקחת ופקחת, או גדולה וגדולה, אין השנייה פוסלת את הראשונה בכגון דא, מ"מ שיטת התוספתא היא שבמקום שאינן שוות, אנו גוזרים שמא יבא על החרשת (או על הקטנה) תחילה, עיין בבה"א.
(ה)  <strong>נאסרו שתיהן.</strong> עיין מ"ש לעיל, שו' 41.
(ו)  <strong>לא נבעלתי.</strong> והעמידוה בירושלמי ובבבלי שגט יוצא מתחת ידה, והוא גט יבמין, והיא כבר אסורה עליו לפי דבריה, כופין אותו שיחלוץ לה, ואין מאמינין לו שבעל והוא גט נישואין.
(ז)  <strong>אחר שלשים וכו'.</strong> וחזקה שאין אדם מעמיד עצמו שלשים יום, והגט הוא, איפוא, גט נישואין.
(ח)  <strong>נבעלתי וכו'.</strong> ולאחר שלשים עסיקינן, ולפיכך נאמנת ויוצאת בגט שבידה, ואינה צריכה חליצה.
(ט)  <strong>יוצאה בגט.</strong> בכי"ע: בגט ובחליצה, וכ"ה בבבלי. ואף כאן לאחר שלשים עסיקינן ובגט יבמין יוצא מתחת ידה, ולדבריה הוא גט יבמין, חוששין שמא בא עליה אחר הגט (משום שחשב שעדיין יבומים הראשונים עליה), והיא יוצאת בגט אחר (גט נישואין) וצריכה חליצה משום ביאה פסולה שאחר הגט. ועיין בבה"א.
(י)  <strong>אפי' בחיי בעלה וכו'.</strong> כלומר, דווקא אם נדרה בפירוש מיבמה אם תפול לפניו לייבום אין כופין את יבמה לחלוץ (אלא מבקשין), אבל בנדרה הימנו סתם בחיי בעלה כופין אותו לחלוץ , משום שאנו מניחים שלא כיוונה להפקיע את עצמה ממצות ייבום, ולא חשבה כלל בשעת הנדר שתפול לפניו לייבום. ועיין בבה"א.
(יא)  <strong>כיצד מוציא וכו'.</strong> כלומר, חרש שנשא פקחת שהזכירה משנתנו ברפי"ד.
(יב)  <strong>להוציא יוציא וכו'.</strong> שהרי בכל המקרים הללו יש כאן צד אחד של חרשות ואין כאן קניין מדאורייתא גם לאחיו.
### הלכה ח
(א)  <strong>לא חליצה ולא יבום וכו'.</strong> שהרי יש כאן צד אחד של חרשות בין באח המת ובין ביבם, ונשואי המת הם רק מדרבנן וכן נישואי הערוה ליבם, וממילא אין כאן לא חליצה ולא ייבום, ואשתו נשארת עמו.
## פרק יד
### הלכה א
(א)  <strong>אין נאמנת.</strong> בגירושין ובחליצה אינה נאמנת, משום שיכולה לעמוד בדבריה ולהכחישו (מה שאין כן באומרת שמת בעלה, והוא יבוא ברגליו), ובמת יבמי אינה נאמנת, משום שאין מאמינים לה שנתייבמה, ואיסור יבמה לשוק קל בעיניה.
(ב)  <strong>שאין נאמנות וכו'.</strong> כלומר, הנשים שנשנו במשנתנו פט"ו מ"ד.
(ג)  <strong>מת.</strong> כלומר, בעלה.
(ד)  <strong>לא מת.</strong> והוא במקום שאי אפשר לברר אם הוא חי. ועיין בבה"א.
### הלכה ג
(א)  <strong>ומותר באשת אחיו.</strong> יש כאן כפל לשון, והיא אשת אחיו היא צרתה שלעיל.
(ב)  <strong>זקן במדינה ומת וכו'.</strong> כלומר שהיה אבי בעלה כאן ומת, והיא מעידה שבעלה מת לפני שמת אביו וחמותה זקוקה לייבום, אינה נאמנת, ואסורה להתייבם בחזקת שבנה (בעל כלתה) קיים. ועיין בבה"א.
(ג)  <strong>נתיבמו וכו'.</strong> כלומר, שתי יבמות שכל אחת מהן אמרה מת בעלי ונתייבמו לשני אחי המת, ואח"כ מתו היבמין אסורות להנשא, זו משום בעלה של זו, וזו משום בעלה של זו, ואעפ"י ששתיהן נתייבמו בחזקת שמתו בעליהן, אצל עצמן היו נאמנות, אבל עכשיו הרי עדות צרתה מועילה לה.
(ד)  <strong>שתיהן מותרות.</strong> היבמה שיש לה עדים שמת בעלה ויש לה בנים ממנו מותרת להנשא משום שיש לה עדים שמת בעלה, ויש לה בנים ממנו, ואינה זקוקה לייבום אפילו אם אחי בעלה חי, והשניה מותרת להנשא משום שנאמנת לומר שמת בעלה, ועל יבמה הרי יש עדים שמת.
### הלכה ד
(א)  <strong>על השומא.</strong> כלומר, ומקבלין אותה כסימן למת, ואין חוששין שמא נשתנתה לאחר מיתה.
(ב)  <strong>מת פל'.</strong> זו היא פיסקא ממשנתנו פט"ז מ"ה, והיא שלא במקומה, ובכי"ע חסר.
(ג)  <strong>תנשא אשתו.</strong> כלומר, שכן אמר אדם: תנשא אשתו, אינו כלום, ואין עד פוסק הלכות, ואפשר שהגזים, ועל כולם אין מעידין עליו, משום שאין כאן לשון ברורה של מיתה. ועיין בבה"א.
### הלכה ה
(א)  <strong>שיש להן סוף.</strong> כלומר, "כל שעומד ורואה מארבע רוחותיו".
(ב)  <strong>תלמידי חכמים.</strong> צ"ל: תלמיד חכמים, עיין בבה"א.
### הלכה ו
(א)  <strong>והכיר פתחה וכו'.</strong> עיין בבה"א.
### הלכה ז
(א)  <strong>בקונטרוסון וכו'.</strong> כלומר מקומנטריסין (Commentarienses), והם פקידי משרד הנציב בקיסרין, והם היו גם המוציאים לפועל את פקודת ההריגה, עיין בבה"א.
(ב)  <strong>והבל.</strong> כלומר, וחבל.
### הלכה י
(א)  <strong>אמ' לו וכו'.</strong> כלומר, ר' טרפון אמר לו לעד.
(ב)  <strong>אמ' להן ר' עקיבא וכו'.</strong> פיסקא ממשנתנו סוף מכילתין.
