# השגות הראב"ד על משנה תורה, הלכות קידוש החודש
ראב"ד
## פרק ז
### הלכה ז
 <strong> ומפני מה אין קובעין חשבון זה וכו' בשני קובעין.</strong> א''א מפני שהמחבר הזה מתגדר מאד ומתפאר בחכמה הזאת והוא בעיניו שהגיע לתכליתה ואני איני מאנשיה כי גם רבותי לא הגיעו אליה ע''כ לא נכנסתי בדבריו לבדוק אחריו. אך כשפגעתי בדבר הזה שכתב נפלא בעיני הפלא ופלא, ואם יהיה המולד בבגה''ז על הדרך האמצעי למה לא ידחה למחרתו אל המולד האמיתי. ולדבריו אין ראוי לקובעו לעולם ביום מולדו ומה חטא אד''ו שלא יהיה בו המולד לעולם באמיתי ולעולם ידחה ומה זכה בגה''ז שיהיה ולא ידחה. ואנו קבלנו דחיית אד''ו משום יום ערבה שלא יבא בשבת ומשום יוה''כ שלא יבא לא בערב שבת ולא במ''ש, ודחיית בד''ו משום אד''ו, והוא בעיני כמתעתע עכ''ל: 
