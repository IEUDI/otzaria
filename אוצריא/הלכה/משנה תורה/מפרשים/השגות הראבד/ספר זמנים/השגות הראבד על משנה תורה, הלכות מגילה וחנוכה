<h1>השגות הראב"ד על משנה תורה, הלכות מגילה וחנוכה</h1>
ראב"ד
<h1>פרק א</h1>
<h2>הלכה ז</h2>
<b> וכל אלו שמקדימין וכו'.</b> א"א ואף בי"ד עצמו מצוה בעשרה כרב אסי דהא רב גופיה דפליג עליה חש להא דרב אסי ומאי דכתב הרב ז"ל בהלכות ודחה לרב אסי לאו מילתא היא דהיכא דאפשר למיהוי בעשרה מצוה למהדר עלייהו והיכא דלא אפשר ודאי קרי ביחיד, עכ"ל: 
<h2>הלכה ח</h2>
<b> תקנתו קלקלתו וכו'.</b> א"א כתב אותו ואין לו טעם ואולי מפני שאינו לא כפר ולא כלום וכן אמרו כפרים מקדימין וכן אמר מאימתי נעשית עיר הנדחת משהיו בה מעשרה עד מאה ופירש בירושלמי עיר לא כפר עיר לא כרך יותר ממאה כרך הוא עשרה כפר פחות מעשרה לא עיר ולא כפר, וכל זה אינו מספיק דלעולם אימא לך עשרה ופחות מעשרה כפר הוא עכ"ל: 
<h2>הלכה יד</h2>
<b> כיצד יום ארבעה עשר וכו'.</b> א"א כל זו הפסקא בשיבוש והרי היא מסודרת במשנה, עכ"ל: 
<h1>פרק ב</h1>
<h2>הלכה יח</h2>
<b> כל ספרי הנביאים וכו'.</b> א"א לא יבטל דבר מכל הספרים שאין ספר שאין בו למוד. אבל כך אמרו אפילו יבטלו שאר ספרים מלקרות בהם מגילה לא תבטל מלקרותה בצבור, עכ"ל: 
<h1>פרק ג</h1>
<h2>הלכה ה</h2>
<b> ולמה מברכין על יו"ט שני וכו'.</b> א"א זה הטעם לאביי אבל רבא חלק עליו ואמר שאין הטעם לדמאי אלא מפני שרוב ע"ה מעשרין הם אבל ספק אחר אפילו בדרבנן מברכין: 
<h2>הלכה ו</h2>
<b> לעולם מדברי סופרים וכו'.</b> א"א ויש בהם עשה מדברי קבלה השיר יהיה לכם: 
<h2>הלכה ז</h2>
<b> ומנהג זה בצבור וכו'.</b> א"א זה אינו כלום וכבר כתבנו עליו. ומה שכתב ליחיד שהתחיל לקרוא בדילוג לא אמר כלום אלא יקרא כמו שירצה וחותם כחתימת הצבור, עכ"ל: 
<h1>פרק ד</h1>
<h2>הלכה ט</h2>
<b> מנר חנוכה לנר חנוכה וכו'.</b> אמר אברהם על ידי קינסא:
