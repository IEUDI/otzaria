<h1>חידושים ומקורים מהר"ץ חיות על משנה תורה, הלכות מלכים ומלחמות</h1>
צבי הירש חיות
<h1>פרק ג</h1>
<h2>הלכה ח</h2>
<b>כל המורד במלכות יש למלך רשות להורגו כו' בסייף.</b> בירושלמי סנהדרין ריש פ' ד' מיתות:
<h2>הלכה י</h2>
<b>מלך הורג רבים ביום אחד ותולה ומניח ימים רבים</b> ע"ש, והתנה שיהיה תיקון עולם. הוציא דבריו ממה שאמרו גבי רצפה בת איה (יבמות ע"ח) מוטב שתעקר אות אחת מה"ת ויתקדש שם שמים בפרהסיא וכו'. שבני רצפה בת איה לא הומתו רק מצד דין מלך דמדין תורה אין להם משפט מות על עון שאול שהרג גבעונים ושאול עצמו לא הרג רק נוב עיר הכהנים, וכאן היה תיקון עולם להוסיף גרים גרורים:
<h1>פרק ד</h1>
<h2>הלכה ח</h2>
<b>המלך המשיח נוטל מכל הארצות שכובשין ישראל חלק אחד מי"ג כו'.</b> הוא בב"ב קכ"ב ע"א עתידה ארץ ישראל שתתחלק לשלשה עשר חלקים כו' למאן לנשיא כו' ע"ש:
<h1>פרק ו</h1>
<h2>הלכה ו</h2>
<b>עמון ומואב אין שולחין להם לשלום.</b> וכתב בהגמי"י בשם ס' יראים דוקא להקדים להם אסור אבל תשלום שלום מותר כו', והכ"מ כתב ויש לתמוה עליו ממה שאמרו חז"ל במדרש ע"כ, וכוונתו בלי ספק על מדרש תנחומא פרשת פינחס, אתה מוצא במי שבא עמהם במדת רחמים לסוף בא לידי בזיון כו' אתה תעבור על דברי שכתבתי לא תדרוש שלומם כו' מי גרם לו מפני שבקש לעשות טובה עם אלו שאמר הקב"ה לא תדרוש שלומם וטובתם ע"ש:
<h1>פרק ח</h1>
<h2>הלכה יא</h2>
<b>כל המקבל עליו שבע מצות וכו' ה"ז מחסידי אומה"ע ויש לו חלק לעולם הבא וכו' ולא מחכמיהם.</b> צ"ל אלא מחכמיהם, וכן הגירסא בתשובות מהר"ם אלשיך:
<h1>פרק ט</h1>
<h2>הלכה א</h2>
<b>על ששה דברים נצטוה אדם הראשון והוסיף לנח אמה"ח.</b> כן הוא במדרש ב"ר פרשה י"ז ופ' כ"ד ופ' משפטים ופ' ואתחנן:
<h1>פרק י</h1>
<h2>הלכה ח</h2>
<b>בני קטורה חייבים במילה.</b> (נדרים ל"א) בשעה שנתרשל משה מן המילה וכו' מיד ותקח צפורה. ובע"ז נ"ז איתא פלוגתא אם אשה תוכל למול התינוק, ולכאורה איך יפרנס האוסר את עובדא דצפורה, ובאמת הקשו שם מצפורה ותירצו שעשתה שליח. ובכ"ז קשה מדוע נזכרה צפורה בפרשה, ועוד שאין האשה מצווה למול בנה רק על האב מוטל החוב, ולדעת הרמב"ם ניחא דמדין מבני קטורה הוא (בראשית כ"ה) וא"כ צפורה שהיתה מדינית חייבת במילה דבבני נח לא מצינו החילוק בין איש לאשה, עי' יפה תאר פ' לך לך, ומפני שראתה שמשה נתרשל עמדה ומלה היא שגם עליה חל החיוב וגם היא בכלל העונש, ונכון:
