# חידושים והגהות הגרי"ב על משנה תורה, הלכות דעות
ישעיה פיק ברלין
## פרק ו
### הלכה ב
 <strong>הכ"מ </strong> פ"ו מה' דעות דין ב' מצוה על כל אדם לאהוב כו' והמתכבד בקלון חבירו וכו' בפרק ב' דאבות עכ"ל. הנה בכל מסכת אבות לא נמצא אלא בפ"ג משנה י"א המלבין פני חבירו ברבים אין לו חלק לעוה"ב, אבל ענין המתכבד וכו' ליתא שם, וגם הכ"מ בפ"ג מה' תשובה דין י"ד ויש עבירות וכו' כתב בעצמו ומתכבד בקלון חבירו לא ידעתי מקום שבו יאמרו שאין לו חלק לעוה"ב. וחידוש גדול על הכ"מ דהכא שהראה מקומו [וע' מ"ש בסמוך על הכ"מ בפ"ג מה' תשובה הנ"ל]:
### הלכה ז
 <strong>הרמב"ם </strong> פרק ו' מהלכות דעות דין ז' <strong> הרואה חבירו וכו' וכן תמיד חייב להוכיחו עד שיכהו החוטא ויאמר לו אני שומע.</strong> דברים הללו שסיים ויאמר לו אני שומע, לכאורה משולל המובן. ובדקתי בשאר דפוסין איתא ויאמר לו איני שומע. גם זה נעדר קצת מובן על לב מבין. ויתכן לומר דהוי"ו של ויאמר וכו' היינו וי"ו המחלקת במקום או והכי פירושא או יאמר לו אני שומע, ובזה יעלה על נכון:
