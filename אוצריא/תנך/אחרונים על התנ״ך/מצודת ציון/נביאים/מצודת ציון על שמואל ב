# מצודת ציון על שמואל ב
רבי דוד אלטשולר
## פרק א
### פסוק ב
 <strong>ואדמה.</strong> עפר:
### פסוק ג
 <strong>אי מזה.</strong> איה המקום שתאמר מזה אני בא:
 <strong>נמלטתי.</strong> ענין השמטה והצלה:
### פסוק ו
 <strong>נקרא נקריתי.</strong> מלשון מקרה:
 <strong>נשען.</strong> נסמך:
 <strong>ובעלי הפרשים.</strong> הם הרגילים הרבה ברכיבה:
 <strong>הדביקוהו.</strong> רצה לומר באו קרוב לו:
### פסוק ט
 <strong>השבץ.</strong> חולי הרתת, כן תרגם יונתן:
### פסוק י
 <strong>הנזר.</strong> העטרה:
 <strong>ואצעדה.</strong> שם העדי שעל הזרוע, וכן (במדבר לא נ): אצעדה וצמיד:
### פסוק טו
 <strong>פגע.</strong> ענין מכת מות, כמו (שמואל א כב יח): ופגע בכהנים:
### פסוק טז
 <strong>ענה.</strong> העיד כמו (שמות כ יג): לא תענה:
### פסוק יט
 <strong>הצבי.</strong> ארץ ישראל קרויה ארץ צבי, כמו שכתוב (יחזקאל כ ו): צבי היא לכל הארצות, והוא ענין פאר וחמוד, כמו (ישעיהו כח ה) <strong>לעטרת צבי.</strong> והה״א של הצבי, היא ה״א הקריאה, כמו (ירמיהו ב לא): הדור אתם ראו: 
 <strong>במותיך.</strong> ענינו מקומות גבוהים והרים, כמו (דברים לב יג): ירכיבהו על במתי ארץ: 
### פסוק כ
 <strong>תעלזנה.</strong> אף הוא ענין שמחה, כמו (תהלים צו ב): <strong>יעלוז שדי.</strong> וכפל הדבר במלות שונות כדרך המקונן:
### פסוק כא
 <strong>הרי בגלבוע.</strong> כמו הרים בגלבוע:
 <strong>נגעל.</strong> ענין מאוס ותעוב, כמו (ויקרא כו ל): וגעלה נפשי: 
 <strong>מגן.</strong> הוא כעין מלבוש עשוי מעור שלוק, ומשוח בשמן להחליק מעליו מכת חרב וחנית, ולובשים אותו במלחמה להגן:
### פסוק כב
 <strong>נשוג.</strong> כמו נסוג בסמ״ך, וענינו החזרה לאחור, כמו (ישעיהו נט יג): ונסוג מאחר אלהינו:
### פסוק כג
 <strong>והנעימים.</strong> ענין אהוב וחביב וערב, כמו (משלי ב י): ודעת לנפשך ינעם: 
 <strong>נפרדו.</strong> מלשון פרוד ופרישה:
### פסוק כד
 <strong>אל שאול בכינה.</strong> מלשון בכי:
 <strong>שני.</strong> תולעת שני, והוא צמר צבוע אדום: 
 <strong>עדנים.</strong> כל דבר המפנק, בין מאכלים טובים, בין מלבושי פאר וכדומה, יקראו עדן, וכן (משלי כט יז): ויתן מעדנים לנפשך: 
 <strong>עדי.</strong> ענין קשוט, כמו (ירמיהו ד ל): תעדי עדי זהב:
### פסוק כו
 <strong>צר.</strong> מלשון צרה ודאגה: 
 <strong>אחי.</strong> חביב כאח: 
 <strong>נפלאתה.</strong> ענינו דבר אשר תקשה השגתו ותמוה, כמו (שמות טו יא): עשה פלא:


## פרק ב
### פסוק א
 <strong>אנה.</strong> לאיזה מקום, כמו (דברים א כח): אנה אנחנו עולים: 
### פסוק ו
 <strong>ואמת.</strong> ענינו כמו חסד, וכן (לקמן טו כ): והשב וגו׳ חסד ואמת:

### פסוק יג
 <strong>ויפגשום.</strong> פגעו אלה באלה: 
 <strong>ברכת.</strong> הוא מקום הבנוי באבנים ובסיד, ושם מתכנסים המים, וכן (ישעיהו לו ב): הברכה העליונה:

### פסוק טז
 <strong>ויחזיקו.</strong> אחזו בכח: 
 <strong>חלקת הצורים.</strong> רוצה לומר מישור שנלחמו בה בחדודי חרב, כי חלקת הוא ענין מישור, כמו (בראשית לג יט): חלקת השדה, והצורים הוא ענין חדוד, כמו (תהלים פט מד): אף תשיב צור חרבו: 
### פסוק יח
 <strong>הצבים.</strong> מלשון צב, בלשון רבים:

### פסוק כא
 <strong>חלצתו.</strong> כן יקרא המלבוש, וכן (שופטים יד יט): ויקח את חליצותם: 
 <strong>ולא אבה.</strong> ולא רצה:

### פסוק כג
 <strong>תחתיו.</strong> במקומו:

### פסוק כד
 <strong>באה.</strong> שקעה, כמו (בראשית כח יא): כי בא השמש:

### פסוק כה
 <strong>לאגודה אחת.</strong> רוצה לומר לקבוצה אחת, כמו (עמוס ט ו): ואגודתו על ארץ יסדה: 
 <strong>גבעה.</strong> הר:

### פסוק כו
 <strong>הלנצח.</strong> הלעולם: 
 <strong>ועד מתי.</strong> עד איזה זמן:

### פסוק כז
 <strong>לולא.</strong> אם לא: 
 <strong>נעלה.</strong> ענין סלוק, כמו (במדבר ט כא): ונעלה הענן:

### פסוק כט
 <strong>בערבה.</strong> במישור: 
 <strong>הבתרון.</strong> שם מחוז:

### פסוק ל
 <strong>ויפקדו.</strong> נחסרו, כמו (שם לא מט): ולא נפקד ממנו איש:

### פסוק לא
 <strong>מתו.</strong> כמו ומתו, ומוסב על הכו וגו׳, לומר הכו מבנימין וגו׳ ומתו:

### פסוק לב
 <strong>בית לחם.</strong> בבית לחם: 
 <strong>ויאור.</strong> מלשון אור:


## פרק ג
### פסוק א
 <strong>ודלים.</strong> חלושים, כמו (בראשית מא יט): דלות ורעות:

### פסוק ג
 <strong>ומשנהו.</strong> מלשון שנים:

### פסוק ז
 <strong>באתה.</strong> מלשון ביאה ובעילה:

### פסוק ח
 <strong>אחיו.</strong> קרוביו: 
 <strong>מרעהו.</strong> אוהביו: 
 <strong>המציתיך.</strong> ענין הזמנה ומסירה, כמו (ויקרא ט יג): ואת העולה המציאו אליו: 
 <strong>ותפקוד.</strong> ענין זכרון:

### פסוק י
 <strong>ולהקים.</strong> להעמיד:

### פסוק יב
 <strong>תחתיו.</strong> במקומו: 
 <strong>להסב.</strong> לסבב:

### פסוק יד
 <strong>ארשתי.</strong> מלשון ארוסה, וכן (דברים כ ז): אשר ארש אשה:

### פסוק יח
 <strong>הושיע.</strong> כמו אושיע, ה״א במקום אל״ף, כמו (יחזקאל יא ז): ואתכם הוציא, ומשפטו: אוציא:

### פסוק כ
 <strong>משתה.</strong> כל סעודה קרויה על שם המשתה, כמו (אסתר ז ח): אל בית משתה היין:

### פסוק כא
 <strong>תאוה.</strong> ענין חפץ ורצון:

### פסוק כו
 <strong>הסרה.</strong> מין קוצים, כמו (קהלת ז ו): כקול הסירים:

### פסוק כז
 <strong>בשלי.</strong> ענין שגגה ושכחה, כמו (לקמן ו ז): על השל, וכן (רות ב טז): גם של תשלו:

### פסוק כט
 <strong>יחולו.</strong> יחנו וישכנו, כמו (ירמיהו ל כג): על ראש רשעים יחול: 
 <strong>זב.</strong> חולי שנוטף מאמתו כעין זרע: 
 <strong>בפלך.</strong> ענין משענת ומטה, ודומה לו (משלי לא יט): וכפיה תמכו פלך, והוא המטה שטוות בו הנשים:

### פסוק ל
 <strong>לאבנר.</strong> את אבנר, כמו (שמות כז ג): לכל כליו, ומשפטו: את כל כליו:

### פסוק לב
 <strong>אל קבר.</strong> כמו על קבר:

### פסוק לג
 <strong>נבל.</strong> אדם פחות המעלה:

### פסוק לד
 <strong>אסורות.</strong> קשורות: 
 <strong>לנחשתים.</strong> שלשלאות נחושת, אוסרים בהם רגלי השבוים:

### פסוק לה
 <strong>להברות.</strong> להאכילו סעודה מועטת, כמו (לקמן יג ו): ואברה מידה: 
 <strong>מאומה.</strong> שום דבר:

### פסוק לט
 <strong>רך.</strong> רצה לומר רך הלבב מלהתגרות עם מי: 
 <strong>קשים.</strong> הוא חלוף הרך:


## פרק ד
### פסוק א
 <strong>וירפו.</strong> מלשון רפיון, והוא ענין יאוש:

### פסוק ב
 <strong>בן שאול.</strong> כמו לבן שאול, ותחסר הלמ״ד:

### פסוק ד
 <strong>נכה רגלים.</strong> שבור רגלים, כמו (מלכים ב כג כט): פרעה נכה: 
 <strong>אמנתו.</strong> המגדלת אותו, כמו (אסתר ב ז): ויהי אומן את הדסה: 
 <strong>ותנוס.</strong> וברחה: 
 <strong>בחפזה.</strong> ענין מהירות, כמו (שמואל א כג כו): ויהי דוד נחפז ללכת: 
 <strong>ויפסח.</strong> נעשה חגר:

### פסוק ה
 <strong>כחם היום.</strong> כאשר נתחמם השמש, והוא בחצות היום: 
 <strong>הצהרים.</strong> עת התחזק מאור היום, והוא מלשון (בראשית ו טז): צוהר תעשה לתיבה:

### פסוק ו
 <strong>והנה.</strong> כמו והמה:

### פסוק יא
 <strong>ובערתי.</strong> ענין הפנוי והסרה, כמו (דברים כו יג): בערתי הקדש:

### פסוק יב
 <strong>ויקצצו.</strong> כרתו, כמו (תהלים מו י): וקצץ חנית: 
 <strong>על הברכה.</strong> אצל מקום כניסת המים, כמו (לעיל ב יג): ברכת גבעון:


## פרק ה
### פסוק א
 <strong>עצמך.</strong> מלשון עצם:

### פסוק ב
 <strong>לך.</strong> עליך:

### פסוק ו
 <strong>היבוסי.</strong> שם אומה, ישבו במחוז בפני עצמו בירושלים: 
 <strong>הנה.</strong> להמקום הזה:

### פסוק ז
 <strong>מצודת.</strong> ענינו מבצר חזק, כמו (ירמיהו מח מא): והמצודות נתפשה:

### פסוק ח
 <strong>בצנור.</strong> שם המגדל:

### פסוק ט
 <strong>וביתה.</strong> מבפנים:

### פסוק יא
 <strong>וחרשי.</strong> אומנים, כמו (שמות לה לה): חרש וחושב: 
 <strong>קיר.</strong> כותל:

### פסוק יב
 <strong>נשא.</strong> ענין הרמה:

### פסוק יח
 <strong>וינטשו.</strong> והתפשטו, כמו (שופטים טו ט): וינטשו בלחי:

### פסוק כ
 <strong>בבעל.</strong> במישור, כמו (יהושע יג ה): מבעל גד: 
 <strong>פרץ.</strong> מלשון פרצה ושבר:

### פסוק כא
 <strong>וישאם.</strong> ושרפם, כמו (נחום א ה): ותשא הארץ מפניו, ובמשנה (ראש השנה פרק ב משנה ב): משיאין משואות:

### פסוק כג
 <strong>הסב.</strong> מלשון סבוב: 
 <strong>בכאים.</strong> אילנות שגדלים בהם תותים וכן (תהלים פד ז): בעמק הבכא:

### פסוק כד
 <strong>צעדה.</strong> מלשון צעד ופסיעה: 
 <strong>תחרץ.</strong> תנענע ממקומך להלחם, כמו (שמות יא ז): לא יחרץ כלב לשונו, ופירושו: לא נעה לשונו לנבוח:


## פרק ו
### פסוק ב
 <strong>מבעלי.</strong> היא קרית יערים, וכמו שכתוב (יהושע טו ט): בעלה היא קרית יערים:

### פסוק ג
 <strong>אל עגלה.</strong> על עגלה:

### פסוק ה
 <strong>משחקים.</strong> שמחים: 
 <strong>ובכנרות ובנבלים ובתפים.</strong> שמות כלי שיר: 
 <strong>ובמנענעים.</strong> הוא מכלי הנגון, יעורר האדם להניע גופו ולרקד: 
 <strong>ובצלצלים.</strong> הם שני כלי נחושת, ומקישין זה בזה ומשמיעים קול גדול, ובמשנה (תמיד פרק ז משנה ג): הקיש בן ארזא בצלצל, וכן (תהלים קנ ה): בצלצלי שמע:

### פסוק ו
 <strong>נכון.</strong> שם מקום ובדברי הימים (יג ט) אמר: כידון, והיא היא, ובשתי השמות נקראה (ראה סוטה לה ב): 
 <strong>שמטו.</strong> ענין הזזה מן המקום, כמו (מלכים ב ט לג): ויאמר שמטוה:

### פסוק ז
 <strong>השל.</strong> ענין שכחה ושגגה, וכן (לעיל ג כז): לדבר אתו בשלי:

### פסוק ח
 <strong>פרץ.</strong> ענין שבר:

### פסוק י
 <strong>על עיר דוד.</strong> אל עיר דוד: 
 <strong>הגתי.</strong> היה מתגורר בגת, אבל היה לוי ומן השוערים, כמו שנאמר בדברי הימים (טו כד):

### פסוק יא
 <strong>וישב.</strong> ענין עכבה:

### פסוק יג
 <strong>צעדו.</strong> פסעו והלכו: 
 <strong>ומריא.</strong> שור פטם, וכן (מלכים א א ט): צאן ובקר ומריא:

### פסוק יד
 <strong>מכרכר.</strong> ענין רקידה של שמחה, ודוגמתו (ישעיהו סו כ): בפרדים ובכרכרות: 
 <strong>בכל עוז.</strong> בכל כח:

### פסוק טז
 <strong>נשקפה.</strong> ענין הבטה, כמו (בראשית כו ח): וישקף אבימלך: 
 <strong>בעד החלון.</strong> דרך החלון וכן (מלכים ב א ב): בעד השבכה: 
 <strong>מפזז.</strong> גם הוא ענין רקוד, ומשונה ממנה קצת, ויתכן שהוא ענין מהירות הרקוד, ודוגמתו (שבת פח א): עמא פזיזא:

### פסוק יז
 <strong>ויציגו.</strong> העמידו, כמו (בראשית ל לח): ויצג את המקלות: 
 <strong>אשר נטה.</strong> אשר פרש:

### פסוק יט
 <strong>המון.</strong> עם רב: 
 <strong>חלת.</strong> לחם השלם תקרא חלה: 
 <strong>ואשפר.</strong> רוצה לומר מנה יפה בשר, והוא מלשון (בראשית מט כא): הנותן אמרי שפר: 
 <strong>ואשישה.</strong> שם כלי ישימו בה היין, כמו (שיר השירים ב ה) סמכוני באשישות ורוצה לומר הכלי עם היין: 
### פסוק כ
 <strong>אמהות.</strong> שפחות: 
 <strong>הרקים.</strong> אנשים הרקים מכל מעלה:

### פסוק כא
 <strong>נגיד.</strong> שליט ומושל: 
 <strong>ושחקתי.</strong> ושמחתי:

### פסוק כב
 <strong>ונקלותי.</strong> מלשון קלות:


## פרק ז
### פסוק א
 <strong>הניח.</strong> מלשון מנוחה:

### פסוק ב
 <strong>היריעה.</strong> וילון:

### פסוק ח
 <strong>הנוה.</strong> גדרות הצאן, כמו (ישעיהו סה י): והיה השרון לנוה צאן:

### פסוק י
 <strong>ירגז.</strong> ענין תנועה ממקום המונח, וכן (שמואל א כח טו): למה הרגזתני: 
 <strong>לענותו.</strong> מלשון עינוי:

### פסוק יד
 <strong>בהעותו.</strong> מלשון עון: 
 <strong>והוכחתיו.</strong> ענין מוסר ההכאה, כמו (חבקוק א יב): וצור להוכיח יסדתו: 
 <strong>בשבט.</strong> בשרביט: 
 <strong>ובנגעי.</strong> רצה לומר בהכאה, וכפל הדבר במלות שונות:

### פסוק טז
 <strong>ונאמן.</strong> ענין קיום, כמו (ישעיהו כב כג): יתד במקום נאמן:

### פסוק יז
 <strong>החזיון.</strong> ענין ראיה, כמו (שמות יח כא): ואתה תחזה, ורוצה לומר ראיית הנבואה:

### פסוק יח
 <strong>הלום.</strong> הנה, כמו (שם ג ה): אל תקרב הלום:

### פסוק יט
 <strong>תורת.</strong> ענין תואר ותכונה, וכן אמר כזה בדברי הימים (א יז יז) וראיתני כתור האדם המעלה, וקרוב לענין זה (שיר השירים א י): נאוו לחייך בתורים, ורוצה לומר הפנינים המסודרים בתואר ובתכונה יפה: 
 <strong>האדם.</strong> רצה לומר האדם המיוחד והמעולה:

### פסוק כ
 <strong>ידעת.</strong> ענין אהבה ורחמים, כמו (עמוס ג ב): רק אתכם ידעתי:

### פסוק כג
 <strong>הלכו אלהים.</strong> לפי שבכל מקום נאמר אלהים בלשון רבים, אמר גם הלכו בלשון רבים, לזווג המלות, וכן (שמואל א ד ח): האלהים האדירים האלה, וכמוהו רבים: 
 <strong>ממצרים גוים ואלהיו.</strong> המ״ם של ממצרים תשמש על גוים ועל ואלהיו, וכאלו אמר ממצרים מגוים ומאלהיו:

### פסוק כז
 <strong>מצא.</strong> ענין הזמנה, וכן (ויקרא ט יג): ואת העולה המציאו:

### פסוק כט
 <strong>הואיל.</strong> רצה וחפץ, כמו (שמות ב כא): ויואל משה:


## פרק ח
### פסוק א
 <strong>מתג.</strong> הוא כעין רסן עשויה להנהיג בה הבהמה, כמו (משלי כו ג) מתג לחמור:
 <strong>האמה</strong> אמת הזרוע, וכן (דברים ג יא): באמת איש: 
### פסוק ב
 <strong>ומלא ההבל.</strong> מדת חבל שלם:

### פסוק ג
 <strong>להשיב.</strong> מלשון השבה: 
 <strong>ידו.</strong> מקומו:

### פסוק ד
 <strong>פרשים.</strong> הם רוכבי הסוסים הרגילים בזה: 
 <strong>ויעקר.</strong> הסיר העיקר, והם הרגלים, שהם העיקר בבהמה, וכן (יהושע יא ו): סוסיהם תעקר: 
 <strong>רכב.</strong> הם מארבעה סוסים:

### פסוק ו
 <strong>נציבים.</strong> פקידים וממונים:

### פסוק ז
 <strong>שלטי.</strong> כעין מגן: 
 <strong>אל עבדי.</strong> על עבדי: 
 <strong>כבש.</strong> ענין לכידה:

### פסוק יז
 <strong>ושריה.</strong> ובדברי הימים (א יח טז) קראו שושא, ולמטה (לעיל כ כה) קראו שוא, ובשלש השמות היה נקרא, והוא כלל גדול בנביאים בכל מקום שנאמר פעם כן ופעם כן:

### פסוק יח
 <strong>כהנים.</strong> רוצה לומר ראשים ושרים:


## פרק ט
### פסוק א
 <strong>הכי.</strong> כי משמש במקום אם:

### פסוק ג
 <strong>האפס.</strong> האין, וכן (בראשית מז טו): אפס כסף: 
 <strong>נכה.</strong> ענין שבירה, וכן (מלכים ב כג כט): פרעה נכה:

### פסוק ד
 <strong>איפה.</strong> איה פה: 
 <strong>בית מכיר.</strong> בבית מכיר, ותחסר בי״ת השמוש, וכמוהו הרבה: 
 <strong>בלו דבר.</strong> שם מקום, ׳לו דבר׳:

### פסוק ט
 <strong>נער.</strong> המשרת נקרא נער, על שם שדרך הנער לשרת את הזקן:

### פסוק יג
 <strong>פסח.</strong> חגר:


## פרק י
### פסוק ג
 <strong>ולרגלה.</strong> מלשון מרגל ומחפש: 
 <strong>ולהפכה.</strong> תרגם יונתן: ולבדקה, כי הבודק דבר מה, מהפכה מצד אל צד:

### פסוק ד
 <strong>מדויהם.</strong> מלבושיהם, כמו (שמואל א יז לח): וילבש שאול וגו׳ מדיו: 
 <strong>שתותיהם.</strong> הם העגבות, שהיא בחצי המלבוש, ודוגמתו (ישעיהו כ ד): חשופי שת:

### פסוק ה
 <strong>יצמח.</strong> יגדל:

### פסוק ו
 <strong>נבאשו.</strong> נמאסו כדבר הנבאש: 
 <strong>ואיש טוב.</strong> אנשי איש טוב, והוא שם אדון הארץ, וכן (שופטים יא ג): וישב בארץ טוב:

### פסוק ז
 <strong>הגבורים.</strong> כמו והגבורים:

### פסוק טז
 <strong>חילם.</strong> שם מקום:

### פסוק יז
 <strong>חלאמה.</strong> לחילם:

### פסוק יט
 <strong>וישלימו.</strong> עשו שלום:


## פרק יא
### פסוק א
 <strong>לתשובת.</strong> מלשון השבה: 
 <strong>ויצורו.</strong> מלשון מצור:

### פסוק ד
 <strong>מתקדשת.</strong> רוצה לומר מטהרת:

### פסוק ח
 <strong>משאת.</strong> מנת ארוחה וסעודה, וכן (בראשית מג לד): וישא משאות מאת פניו:

### פסוק יב
 <strong>בזה.</strong> במקום הזה:

### פסוק טו
 <strong>הבו.</strong> הזמינו ותנו, כמו (רות ג טו): הבי המטפחת:

### פסוק טז
 <strong>אל העיר.</strong> את העיר:

### פסוק כ
 <strong>יורו.</strong> ישליכו, כמו (שמות טו ד): ירה בים:

### פסוק כא
 <strong>ירובשת.</strong> הוא ירובעל, וכאשר ׳בעל׳ גם ׳בושת׳ המה כנויי עבודה זרה: 
 <strong>פלח.</strong> כן נקרא אבן הרחים, כמו (איוב מא טז): כפלח תחתית: 
 <strong>רכב.</strong> הוא האבן העליונה מהרחים, כמו (דברים כד ו): לא יחבול רחים ורכב: 
 <strong>בתבץ.</strong> שם מקום:

### פסוק כב
 <strong>המלאך.</strong> השליח (כד) ויורו המורים. ענין השלכה:

### פסוק כה
 <strong>כזה.</strong> כמו זה המספר: 
 <strong>והרסה.</strong> ענין נתיצה ושבירה:

### פסוק כו
 <strong>ויאספה.</strong> הכניסה, כמו (שופטים יט טו): ואין איש מאסף אותם:


## פרק יב
### פסוק א
 <strong>ראש.</strong> עני ודל, כמו (משלי י ד): ראש עשה כף רמיה:

### פסוק ג
 <strong>אין כל.</strong> לא כלום: 
 <strong>ויחיה.</strong> ענין הספקת הצורך, כמו (בראשית מה ה): למחיה שלחני:

### פסוק ד
 <strong>הלך.</strong> ההולך בדרך: 
 <strong>לאורח.</strong> הוא ההלך שאמר, והוא האיש הבא אליו אשר יאמר, וליופי המליצה אמר במלות שונות:

### פסוק ו
 <strong>עקב.</strong> בעבור, כמו (דברים ז יב): עקב תשמעון:

### פסוק ח
 <strong>כהנה.</strong> כמו שיש לך:

### פסוק יא
 <strong>מקים.</strong> מעמיד:

### פסוק יג
 <strong>העביר.</strong> הסיר ומחל:

### פסוק יד
 <strong>אפס.</strong> הוא כענין רק, כמו (במדבר כג יג): אפס קצהו: 
 <strong>נאץ נאצת.</strong> ענין כעס ובזיון, כמו (נחמיה ט יח): ויעשו נאצות גדולות:

### פסוק טו
 <strong>ויגוף.</strong> היא מכת החולי: 
 <strong>ויאנש.</strong> ענין כבדות החולי, כמו (מיכה א ט): אנושה מכותיה:

### פסוק יז
 <strong>ברה.</strong> היא אכילה מועטת, כמו (לעיל ג לה): להברות את דוד:

### פסוק יט
 <strong>מתלחשים.</strong> מדברים בלחש ובחשאי: 
 <strong>ויבן.</strong> מלשון הבנה:

### פסוק כ
 <strong>ויסך.</strong> משח בשמן: 
 <strong>ויחלף.</strong> ענין תמורה:

### פסוק כג
 <strong>האוכל.</strong> מלשון יכולת:

### פסוק כה
 <strong>ידידיה.</strong> רוצה לומר אהוב לה׳, כי ידיד הוא ענין אהבה:

### פסוק כח
 <strong>וחנה.</strong> מלשון חניה:

### פסוק לא
 <strong>במגרה.</strong> כלי מלא פגימות עשויה לכרות העצים, ועל כי דרכה לכרות בגרירה, קרויה מגרה, וכן (מלכים א ז ט): מגוררות במגרה: 
 <strong>ובחריצי הברזל.</strong> כלי ברזל מלאה חריצים עשויה לדוש בה, כמו שכתוב (ישעיהו כח כז): כי לא בחרוץ יודש קצח: 
 <strong>ובמגזרות.</strong> הם הגרזנים שמבקעים בהם העצים, והוא מתהפך, כמו כבש כשב: 
 <strong>במלבן.</strong> מלשון לבנים:


## פרק יג
### פסוק ב
 <strong>ויצר.</strong> מלשון צרה ודאוה: 
 <strong>להתחלות.</strong> מלשון חולי: 
 <strong>ויפלא.</strong> ענין מכוסה ומניעה, וכן (דברים יז ח): כי יפלא ממך דבר: 
 <strong>מאומה.</strong> שום דבר:

### פסוק ג
 <strong>רע.</strong> חבר ואוהב:

### פסוק ד
 <strong>דל.</strong> כחוש ורזה, כמו (בראשית מא יט): דלות ורעות:

### פסוק ה
 <strong>והתחל.</strong> מלשון חולי: 
 <strong>לראותך.</strong> לבקר אותך, כמו (שמואל א יט טו): לראות את דוד: 
 <strong>ותברני הבריה.</strong> ענין אכילה מועטת, כמו (לעיל יב יז): ולא ברה אתם:

### פסוק ו
 <strong>ותלבב לביבות.</strong> תרגם יונתן: 
 <strong>ותחלוט חליטתא.</strong> בדברי רבותינו ז״ל (פסחים ו): חלוט של בעלי בתים והמה נקראים על שם המעשה ששולקין אותם ברותחין: 
 <strong>ואברה.</strong> ואוכל מעט:

### פסוק ח
 <strong>הבצק.</strong> העיסה, ואמר כן על שם סופו, כי אחר הלישה נקרא בצק, וכן (ישעיהו מד יט): אפיתי על גחליו לחם: 
 <strong>ותלבב.</strong> וחלטה:

### פסוק ט
 <strong>המשרת.</strong> תרגום של מחבת, היא מסריתא: 
 <strong>ותצוק.</strong> מלשון יציקה: 
 <strong>מעלי.</strong> מאצלי:

### פסוק יב
 <strong>תענני.</strong> מלשון עינוי: 
 <strong>הנבלה.</strong> דבר גנאי וכעור:

### פסוק יג
 <strong>אנה.</strong> להיכן: 
 <strong>הנבלים.</strong> הפחותים ושפלים:

### פסוק טז
 <strong>אודות.</strong> עסק:

### פסוק יז
 <strong>ונעול.</strong> סגור במנעול:

### פסוק יח
 <strong>פסים.</strong> מרוקמת ברוחב פס יד, וכן (בראשית לז ג): ועשה לו כתונת פסים:

### פסוק כ
 <strong>האמינון.</strong> דרך המדברים להוסיף אותיות להקטין הדבר, וכן (דברים לב י): יצרנהו כאישון עינו, הנקרא כן על שם האיש הקטן הנראה בעין: 
 <strong>החרישי.</strong> ענין שתיקה: 
 <strong>תשיתי.</strong> תשימי: 
 <strong>ושוממה.</strong> הוי״ו יתירה, וכן (תהלים עו ז): ורכב וסוס:

### פסוק כג
 <strong>לשנתים ימים.</strong> לשתי שנים: 
 <strong>גוזזים.</strong> את הצאן: 
 <strong>עם אפרים.</strong> סמוך לנחלת אפרים, כמו (בראשית כה יא): עם באר לחי ראי:

### פסוק כה
 <strong>ויפרץ.</strong> ענין הפתוי ברבוי דברים, והוא הפוך מן (שם יט ג): ויפצר בם:

### פסוק כט
 <strong>פרדו.</strong> הוא הבא מן הסוס והחמור:

### פסוק לד
 <strong>הצופה.</strong> הוא העומד במקום גבוה להביט למרחוק:

### פסוק לט
 <strong>ותכל דוד.</strong> תחסר מלת נפש, ולזה אמר בלשון נקבה, שעל הנפש ידבר, כאלו אמר ותכל נפש דוד:


## פרק יד
### פסוק ב
 <strong>תסוכי.</strong> תמשחי:

### פסוק ה
 <strong>אבל.</strong> באמת, כמו (שם מב כא): אבל אשמים אנחנו:

### פסוק ו
 <strong>וינצו.</strong> ענין מריבה, כמו (שמות ב יג): שני אנשים עברים נצים:

### פסוק ט
 <strong>וכסאו.</strong> רוצה לומר המלכות:

### פסוק יא
 <strong>מהרבת.</strong> ענין גדולה וחשיבות, כמו (אסתר א ח): על כל רב ביתו: 
 <strong>גואל הדם.</strong> קרוב הנרצח הרוצה לנקום נקמת דמו, נקרא גואל הדם, שהוא כאלו נחשב לדם לגאולה: 
 <strong>משערת בנך.</strong> אמר דרך הפלגה, כדרך שאומרים הבריות:

### פסוק יג
 <strong>כאשם.</strong> ענין שגגה:

### פסוק יד
 <strong>הנגרים.</strong> ענין הזלה ונטיפה, כמו (מיכה א ד): כמים מוגרים במורד:

### פסוק יח
 <strong>תכחדי.</strong> ענין העלמה, כמו (תהלים סט ו): ואשמותי ממך לא נכחדו:

### פסוק יט
 <strong>אש.</strong> הוא כמו יש, וכן (מיכה ו י): עוד האש בית רשע: 
 <strong>להמין ולהשמיל.</strong> מלשון ימין ושמאל:

### פסוק כ
 <strong>פני הדבר.</strong> תחילת הדבר:

### פסוק כו
 <strong>ימים.</strong> שנה: 
 <strong>באבן המלך.</strong> במשקל המלך, כמו (דברים כה יג): לא יהיה לך בכיסך אבן ואבן על שם שדרכה להיות מאבן:

### פסוק ל
 <strong>חלקת.</strong> אחוזת שדה, כמו (בראשית לג יט): ויקן את חלקת השדה: 
 <strong>אל ידי.</strong> אל מקומי: 
 <strong>והציתוה.</strong> מלשון הצתה והבערה:


## פרק טו
### פסוק א
 <strong>ויעש.</strong> ענין אסיפה וקנין, כמו (שם יב ה): הנפש אשר עשו בחרן: 
 <strong>מרכבה.</strong> עגלה לרכוב בו:

### פסוק ב
 <strong>ריב.</strong> משפט: 
 <strong>אי מזה.</strong> איזה העיר שתאמר מזה אני:

### פסוק ג
 <strong>ונכוחים.</strong> צודקים שראוי להתוכח בהם, כמו (משלי כד כו): משיב דברים נכוחים:

### פסוק ד
 <strong>ועלי.</strong> כמו ואלי:

### פסוק יא
 <strong>קרואים.</strong> מזומנים, וכן (שמואל א ט יג): ואחרי כן יאכלו הקרואים:

### פסוק יב
 <strong>הקשר.</strong> המרד, על שם שבעלי המרד יתקשרו באגודה אחת, וכן (שם כב ח): כי קשרתם כולכם: 
 <strong>אמיץ.</strong> חזק:

### פסוק יד
 <strong>פליטה.</strong> הצלה, כמו (לקמן כב ב): ומפלטי לי: 
 <strong>והדיח.</strong> מלשון דחיה:

### פסוק יז
 <strong>ברגליו.</strong> עם מהלכו ואחריו, כמו (שופטים ח ה): לעם אשר ברגלי:

### פסוק יח
 <strong>הכרתי והפלתי.</strong> תרגם יונתן: קשתיא וקלעיא: 
 <strong>הגתים.</strong> האנשים שהתגוררו בגת בעוד שהיה דוד שם: 
 <strong>ברגלו.</strong> עם מהלכו: 
 <strong>על פני.</strong> לפני: 
### פסוק יט
 <strong>גולה.</strong> ענין טלטול ונוע, ואם הוא בלא שבי, וכן (דברי הימים א ח ו): ויגלום אל מנחת:

### פסוק כ
 <strong>אחיך.</strong> רעיך הבאים אתך: 
 <strong>ואמת.</strong> הוא כענין חסד:

### פסוק כד
 <strong>ויציקו.</strong> ענין העמדה, כמו (שמואל א ב ח): כי לה׳ מצוקי ארץ, ורוצה לומר היסודות והעמודים שהארץ עומדת עליהם, והוא כמו ויציגו, כי אותיות גיכ״ק מתחלף:

### פסוק כה
 <strong>נוהו.</strong> מדורו:

### פסוק כח
 <strong>מתמהמה.</strong> מתעכב, כמו (תהלים קיט ס): חשתי ולא התמהמהתי: 
 <strong>בערבות.</strong> מלשון ערבה ומישור:

### פסוק ל
 <strong>חפוי.</strong> מכוסה: 
 <strong>יחף.</strong> בלי מנעלים:

### פסוק לא
 <strong>בקושרים.</strong> בין אגודת המורדים: 
 <strong>סכל.</strong> ענץ טפשות:

### פסוק לב
 <strong>הארכי.</strong> שם מקום (לד) ואני ואני. הווי״ן נוספות בשניהם:

### פסוק לז
 <strong>רעה.</strong> חבר, ועל כי ישב עמו בתמידות, קראו רעה:


## פרק טז
### פסוק א
 <strong>וצמד.</strong> זוג, על שם שהולכים צמודים וחבורים יחד, והוא מלשון (במדבר יט טו): צמיד פתיל: 
 <strong>חבושים.</strong> חגורים באוכף לרכוב בהם, כמו (בראשית כב ג): ויחבוש את חמורו: 
 <strong>מאה צמוקים.</strong> מאה אשכלות ענבים יבשים: 
 <strong>ומאה קיץ.</strong> מאה לטרין תאנים יבשים: 
 <strong>ונבל.</strong> ונאד:

### פסוק ה
 <strong>ומקלל.</strong> ענין דברי קלון וחרפה, וכן (שמואל א ג יג): כי מקללים להם בניו:

### פסוק יב
 <strong>אולי.</strong> הלואי, כמו (ישעיהו לז ד): אולי ישמע:

### פסוק יג
 <strong>בצלע.</strong> בעבר ובצד, כמו (שמות כז כו): צלע המשכן: 
 <strong>לעומתו.</strong> נגדו: 
 <strong>ועפר.</strong> זרק עפר, ולתוספת ביאור אמר בעפר, וכן (תהלים פ י): ותשרש שדשיה:

### פסוק יד
 <strong>וינפש.</strong> ענין מנוחה ומרגוע המשיב את הנפש, כמו (שמות לא יז): שבת וינפש:

### פסוק כ
 <strong>הבו.</strong> הזמינו, כמו (בראשית יא ז): הבה נרדה:

### פסוק כא
 <strong>נבאשת.</strong> ענין תיעוב ומאוס, כדבר הנבאש:


## פרק יז
### פסוק ב
 <strong>ורפה ידים.</strong> ענין מורך לב ויאוש:

### פסוק ד
 <strong>ויישר.</strong> מלשון יושר, רוצה לומר הוטב בעיניו:

### פסוק ו
 <strong>אם אין.</strong> אם לאו:

### פסוק ח
 <strong>שכול.</strong> מי שבניו אבודים קרוי שכול, כמו (שם מג יד): כאשר שכלתי שכלתי:

### פסוק ט
 <strong>הפחתים.</strong> בורות וחפירות, כמו (לקמן יח יז): אל הפחת הגדול: 
 <strong>מגפה.</strong> רצה לומר מכת חרב:

### פסוק יא
 <strong>ופניך.</strong> אתה בעצמך: 
 <strong>בקרב.</strong> במלחמה, כמו (תהלים קמד א): המלמד ידי לקרב:

### פסוק יב
 <strong>ונחנו.</strong> מלשון חניה:

### פסוק יג
 <strong>יאסף.</strong> יכנס: 
 <strong>והשיאו.</strong> והגביהו: 
 <strong>וסחבנו.</strong> ענין גרירה והמשכה, כמו (ירמיהו כב יח): סחוב והשלך: 
 <strong>הנחל.</strong> העמק: 
 <strong>צרור.</strong> חתיכת עפר גסה, כמו (עמוס ט ט): ולא יפול צרור ארץ:

### פסוק יד
 <strong>להפר.</strong> לבטל:

### פסוק טז
 <strong>יבולע.</strong> ענין השחתה, כמו (לקמן כ יט): למה תבלע נחלת ה׳:

### פסוק יט
 <strong>המסך.</strong> וילון, כמו (שמות כו לו): ועשית מסך: 
 <strong>ותשטח.</strong> ופרשה, כמו (יחזקאל כו יד): משטח חרמים: 
 <strong>הרפות.</strong> חטים כתושים ונקלפים, כמו (משלי כז כב): בתוך הרפות בעלי, והוא מלשון רפיון, כי נרפו ונקלפו מקליפותיהם:

### פסוק כ
 <strong>מיכל המים.</strong> ענינו פלג המים, ואין לו חבר:

### פסוק כב
 <strong>נעדר.</strong> נחסר, כמו (ישעיהו מ כו): איש לא נעדר:

### פסוק כג
 <strong>ויחבוש.</strong> חגר האוכף:

### פסוק כח
 <strong>משכב.</strong> מצעות לשכב עליהם: 
 <strong>וספות.</strong> מזרקים, כמו (שמות יב כב): בדם אשר בסף: 
 <strong>וכלי יוצר.</strong> כלים מיוצר חרס: 
 <strong>וקלי.</strong> קמח משבלים צלוים: 
 <strong>ופול ועדשים.</strong> הם מיני קטניות: 
 <strong>וקלי.</strong> הוא קמח מקטניות צלוים:

### פסוק כט
 <strong>ושפות בקר.</strong> גבינות העשויות מחלב הבקר, ועל כי נעשית על ידי עשוי וכתישה, נקראו שפות, והוא מלשון (איוב לב כא): ושופו עצמותיו:


## פרק יח
### פסוק א
 <strong>ויפקוד.</strong> מנה אותם:

### פסוק ג
 <strong>נס ננוס.</strong> נברח:

### פסוק ד
 <strong>אל יד.</strong> אל מקום:

### פסוק ה
 <strong>לאט.</strong> ענין נחת, כמו (בראשית לג יד): אתנהלה לאטי:

### פסוק ח
 <strong>וירב.</strong> מלשון רבוי:

### פסוק ט
 <strong>ויקרא.</strong> מלשון מקרה: 
 <strong>שובך.</strong> כמו סובך בסמ״ך, והוא ענין ענף, כמו (שם כב יג): בסבך בקרניו ויקרא כן על שם שנאחזים ומסובכים זה בזה: 
 <strong>האלה.</strong> שם אילן מה:

### פסוק יא
 <strong>עשרה כסף.</strong> תרגם יונתן: עסר סלעין דכסף:

### פסוק יב
 <strong>ולו אנכי.</strong> ואם אנכי, וכן (שופטים ח יט): לו החייתם אותם:

### פסוק יג
 <strong>או עשיתי.</strong> אם עשיתי: 
 <strong>יכחד.</strong> ענין העלמה: 
 <strong>מנגד.</strong> מרחוק:

### פסוק יד
 <strong>כן.</strong> ענין טוב ונכון, כמו (שם יב ו): ולא יכין לדבר כן: 
 <strong>אוחילה.</strong> אבקש, כמו (מלכים ב ה ג): אחלי אדוני: 
 <strong>שבטים.</strong> שרביטים: 
 <strong>ויתקעם.</strong> ותחבם: 
 <strong>בלב האלה.</strong> באמצעית האלה, ועל כי הלב הוא באמצע הגוף, הושאל המלה ההיא לכל מצוע, וכן (דברים ד יא): עד לב השמים:

### פסוק טו
 <strong>כלי יואב.</strong> כלי זיינו:

### פסוק טז
 <strong>חשך.</strong> מנע, כמו (בראשית כב טז): ולא חשכת:

### פסוק יז
 <strong>הפחת.</strong> בור וחפירה: 
 <strong>גל.</strong> תל גדול:

### פסוק יח
 <strong>מצבת.</strong> מלשון מצבה, רוצה לומר בנין גבוה: 
 <strong>יד אבשלום.</strong> מקום אבשלום:

### פסוק יט
 <strong>ארוצה.</strong> ענין מהירות ההליכה:

### פסוק כב
 <strong>ויהי מה.</strong> רצה לומר יהיה מה שיהיה, ודוגמתו (איוב יג יג): ויעבור עלי מה, ופירושו יעבור מה שיעבור:

### פסוק כג
 <strong>הככר.</strong> המישור, והוא ככר הירדן:

### פסוק כח
 <strong>סגר.</strong> מסר, כמו (עמוס א ו): להסגיר לאדום:

### פסוק כט
 <strong>ההמון.</strong> העם הרב:

### פסוק ל
 <strong>סוב.</strong> מלשון סבוב והפנה: 
 <strong>כה.</strong> הנה:


## פרק יט
### פסוק א
 <strong>וירגז.</strong> ויחרד: 
 <strong>עלית.</strong> מלשון עלה: 
 <strong>וכה.</strong> וכן:

### פסוק ה
 <strong>לאט.</strong> עטף וכסה, כמו (מלכים א יט יג): וילט פניו באדרתו:

### פסוק ז
 <strong>לו אבשלום.</strong> אם אבשלום, כמו (שופטים ח יט): לוא החייתם:

### פסוק ט
 <strong>ילין.</strong> מלשון לינה:

### פסוק י
 <strong>נדון.</strong> מלשון דין וויכוח:

### פסוק יא
 <strong>מחרישים.</strong> שותקים:

### פסוק יד
 <strong>תמרו.</strong> כמו תאמרו באל״ף:

### פסוק יח
 <strong>וצלחו.</strong> ועברו, ודוגמתו (שם יד ו): ותצלח עליו רוח ה׳:

### פסוק יט
 <strong>העברה.</strong> רוצה לומר ספינה שעוברים בה רוחב המים: 
 <strong>לעביר.</strong> כמו להעביר:

### פסוק כ
 <strong>העוה.</strong> מלשון עון:

### פסוק כב
 <strong>התחת.</strong> האם במקום: 
 <strong>קלל.</strong> מלשון קלות ובזיון:

### פסוק כג
 <strong>לשטן.</strong> למקטרג:

### פסוק כה
 <strong>בן שאול.</strong> אף בן הבן יקרא בן: 
 <strong>עשה.</strong> תקן, וכן (בראשית יח ז): וימהר לעשות אותו: 
 <strong>שפמו.</strong> שער שעל השפה, וכן (ויקרא יג מה): ועל שפם יעטה:

### פסוק כז
 <strong>רמני.</strong> מלשון רמאות: 
 <strong>אחבשה.</strong> ענין תקון האוכף: 
 <strong>לי.</strong> לצרכי: 
 <strong>פסח.</strong> חגר:

### פסוק כח
 <strong>וירגל.</strong> ענין רכילות ולשון הרע, כמו (תהלים טו ג): לא רגל על לשונו:

### פסוק כט
 <strong>אנשי מות.</strong> רצה לומר חייבי מיתה: 
 <strong>ותשת.</strong> ותשם:

### פסוק ל
 <strong>השדה.</strong> הוא כולל כל הנחלה:

### פסוק לא
 <strong>אחרי.</strong> הוא כענין הואיל, כמו (יחזקאל כ לט): ואחר אם אינכם שומעים:

### פסוק לב
 <strong>את המלך.</strong> עם המלך: 
 <strong>לשלחו.</strong> ענין לויה:

### פסוק לג
 <strong>כלכל.</strong> ענין ספוק המזון, כמו (בראשית מה יא): וכלכלתי אותך:

### פסוק לה
 <strong>כמה.</strong> מהו המספר:

### פסוק לו
 <strong>שרים ושרות.</strong> משוררים ומשוררות:

### פסוק לז
 <strong>יגמלני.</strong> ענין השבת הטובה:

### פסוק מג
 <strong>על איש ישראל.</strong> אל איש ישראל: 
 <strong>נשאת נשא.</strong> ענין תשורה ומתן, כמו (אסתר ב י): ויתן משאת כיד המלך:

### פסוק מד
 <strong>ידות.</strong> חלקים: 
 <strong>הקלתני.</strong> מלשון קלות ובזיון: 
 <strong>ויקש.</strong> מלשון קשה:


## פרק כ
### פסוק א
 <strong>נקרא.</strong> מלשון מקרה: 
 <strong>בליעל.</strong> בלי עול שמים, רוצה לומר רשע: 
 <strong>נחלה.</strong> הוא חלק, וכפל הדבר במלות שונות:

### פסוק ב
 <strong>ויעל.</strong> ענין סלוק, כמו (במדבר ט כא): ונעלה הענן:

### פסוק ג
 <strong>ויכלכלם.</strong> הספיק מזונם: 
 <strong>צרורות.</strong> קשורות, כמו (בראשית מב לה): צרורות כספיהם:

### פסוק ד
 <strong>הזעק.</strong> אסוף בקול זעקה:

### פסוק ה
 <strong>ויחר.</strong> מלשון איחור ועכוב: 
 <strong>המועד.</strong> הזמן: 
 <strong>יעדו.</strong> ענין קביעות, כמו (מיכה ו ט): שמעו מטה ומי יעדה:

### פסוק ו
 <strong>והציל.</strong> מלשון הצלה או הוא מענין הפרשה, כמו (בראשית לא טז): אשר הציל אלהים:

### פסוק ז
 <strong>והכרתי והפלתי.</strong> תרגם יונתן: קשתיא וקלעיא:

### פסוק ח
 <strong>עם האבן.</strong> סמוך להאבן: 
 <strong>מדו לבושו.</strong> היא היא, וכפל המלה בשמות נרדפים, כמו (דניאל יב ב): אדמת עפר: 
 <strong>מצומדת.</strong> מחוברת, כמו (במדבר יט ט): צמיד פתיל: 
 <strong>בתערה.</strong> היא תיק החרב:

### פסוק ט
 <strong>ותוחז.</strong> מלשון אחוזה:

### פסוק יב
 <strong>המסלה.</strong> דרך הכבושה:

### פסוק יג
 <strong>הוגה.</strong> הוסר, כמו (ישעיהו כז ח): הגה ברוחו הקשה:

### פסוק טו
 <strong>ויצורו.</strong> מלשון מצור:

### פסוק יח
 <strong>התמו.</strong> מלשון תם והשלמה:

### פסוק יט
 <strong>תבלע.</strong> תשחית, כמו (שם כה ז): ובלע בהר הזה:

### פסוק כ
 <strong>חלילה.</strong> חולין וגנאי, וכפל המלה לרוב הזרות אצלו:

### פסוק כב
 <strong>ויפצו.</strong> ענין פזור:


## פרק כא
### פסוק ב
 <strong>בקנאתו.</strong> ענין כעס, כמו (דברים לב כא): הם קנאני בלא אל:

### פסוק ג
 <strong>אכפר.</strong> ענין בטול הרוגז, כמו (בראשית לב כא): אכפרה פניו: 
### פסוק ה
 <strong>דמה.</strong> חשב, כמו (שופטים כ ה): אותי דמו להרוג: 
 <strong>נשמדנו.</strong> מלשון השמדה וכליון:

### פסוק ו
 <strong>והוקענום.</strong> ענין תליה, כמו (במדבר כה ד): והוקע אותם לה׳:

### פסוק ז
 <strong>בינותם.</strong> כמו ביניהם:

### פסוק ט
 <strong>ויוקיעום.</strong> ותלאום: 
 <strong>שבעתים.</strong> מלשון שבע:

### פסוק י
 <strong>השק.</strong> יריעה עבה: 
 <strong>הצור.</strong> הסלע: 
 <strong>נתך.</strong> נשפך, כמו (שמות ט לג): ומטר לא נתך ארצה: 
 <strong>לנוח.</strong> רוצה לומר להתעכב:

### פסוק יב
 <strong>בעלי.</strong> אדוני:

### פסוק יג
 <strong>המוקעים.</strong> התלואים:

### פסוק יד
 <strong>בצלע.</strong> שם מקום: 
 <strong>ויעתר.</strong> ענין רצוי, כמו (בראשית כה כא): ויעתר לו ה׳:

### פסוק טז
 <strong>וישבי בנוב.</strong> כן היה שמו: 
 <strong>הרפה.</strong> הענקה, כמו (שם יד ה): ויכו את רפאים: 
 <strong>קינו.</strong> שם כלי זיין, ואין לו חבר:

### פסוק יח
 <strong>בגוב.</strong> הוא גזר האמור בדברי הימים (א כ ד): 
 <strong>סף.</strong> ובדברי הימים (שם) נאמר ספי, והוא הוא:

### פסוק יט
 <strong>יערי אורגים.</strong> כן שם אביו, ובדברי הימים (שם פסוק ה) נאמר בן יעיר, והוא הוא: 
 <strong>בית הלחמי.</strong> רוצה לומר הכה את בית הלחמי, והוא לחמי האמור בדברי הימים (שם): 
 <strong>את גלית.</strong> עם גלית, ורוצה לומר אף שהיה מלחמה עם גלית, לא יוכל לעזור לו, ובדברי הימים (שם) נאמר שהיה אחי גלית: 
 <strong>כמנור אורגים.</strong> תרגם יונתן: כאכסן דגרדאין, וכמו כן תרגם (שופטים טז יד): על יתד הארג, והוא העץ העגול שלפני האורג, יכרוך עליו חוטי השתי, ובמשנה יקראו כובד (שבת קיג א):

### פסוק כ
 <strong>מדון.</strong> מלשון מדה, ורוצה לומר בעל מדה גדולה, וכן (במדבר יג לב): אנשי מדות:

### פסוק כא
 <strong>ויחרף.</strong> ענין בזיון:


## פרק כב
### פסוק א
 <strong>מכף.</strong> מיד:

### פסוק ב
 <strong>ומצודתי.</strong> מבצר חזק: 
 <strong>ומפלטי.</strong> מצילי, ואמר ׳לי׳, לתוספת ביאור:

### פסוק ג
 <strong>צורי.</strong> מלשון צור וסלע, וכפל דבריו במלות שונות כדרך השיר: 
 <strong>ומנוסי.</strong> מלשון ניסה ובריחה: 
 <strong>מחמס.</strong> הוא כענין גזל:

### פסוק ה
 <strong>אפפוני.</strong> סבבוני, כמו (תהלים מ יג): כי אפפו עלי: 
 <strong>משברי.</strong> מלשון שבר: 
 <strong>נחלי.</strong> מלשון חולי, כמו (נחום ג יט): נחלה מכתך: 
 <strong>יבעתוני.</strong> מלשון בעתה וחרדה:

### פסוק ו
 <strong>חבלי.</strong> מכאובי, כמו (הושע יג יג): חבלי יולדה: 
 <strong>קדמוני.</strong> באו לפני, כמו (מיכה ו ו): במה אקדם ה׳: 
### פסוק ח
 <strong>ויתגעש.</strong> ענין התנודה והתנועה החזקה, כמו (ירמיהו מו ז): כנהרות יתגעשו מימיו: 
 <strong>ירגזו.</strong> יחרדו:

### פסוק י
 <strong>וערפל.</strong> כעין עב הענן:

### פסוק יא
 <strong>כרוב.</strong> מלאך ורבותינו ז״ל אמרו (חגיגה יג ב): כרביא, והוא התרגום של נער, כי דמות אדם להנה: 
 <strong>ויעף.</strong> ענין פריחה:

### פסוק יב
 <strong>וישת.</strong> ענין שימה, כמו (תהלים עג ט): שתו בשמים פיהם: 
 <strong>חשרת.</strong> ענין קשור, כמו (מלכים א ז לג): וחשוקיהם וחשוריהם:

### פסוק יג
 <strong>מנגה.</strong> ענין הארה וזריחה:

### פסוק טו
 <strong>ויהם.</strong> מלשון מהומה:

### פסוק טז
 <strong>אפיקי.</strong> כן יקרא המים הנגרים בחוזק ורודפים, וכן (איוב ו טו): כאפיק נחלים: 
 <strong>מנשמת.</strong> מלשון נשימה ונשיבת הפה:

### פסוק יז
 <strong>ימשני.</strong> ענין הוצאה, כמו (שמות ב י): מן המים משיתהו:

### פסוק יח
 <strong>אמצו.</strong> ענין חוזק:

### פסוק יט
 <strong>אידי.</strong> ענין מקרה רע, כמו (איוב לא ג): הלא איד לעול: 
 <strong>משען.</strong> ענין סעד:

### פסוק כ
 <strong>יחלצני.</strong> ענין הוצאה ושליפה, כמו (תהלים פא ח): בצרה קראת ואחלצך:

### פסוק כא
 <strong>יגמלני.</strong> מלשון גמול ותשלום שכר: 
 <strong>כבור.</strong> מלשון ברור ונקי:

### פסוק כו
 <strong>גבור.</strong> ענינו כמו גבר, וכן נאמר בתהלים (יח כו), והוא תרגום של איש:

### פסוק כז
 <strong>נבר תתבר.</strong> מלשון ברור ונקי: 
 <strong>עקש תתפל.</strong> ענין שניהם עקמימות, כמו (דברים לב ה): דור עקש ופתלתול, והוא בדרך ההופך:

### פסוק כט
 <strong>יגיה.</strong> מלשון נוגה ואורה: 
 <strong>חשכי.</strong> מלשון חושך:

### פסוק ל
 <strong>גדוד.</strong> צבאות עם: 
 <strong>אדלג.</strong> ענין קפיצה: 
 <strong>שור.</strong> ענין חומה, כמו (בראשית מט כב): בנות צעדה עלי שור:

### פסוק לא
 <strong>צרופה.</strong> מלשון צרוף וזקוק:

### פסוק לב
 <strong>מבלעדי.</strong> ענינו כמו זולת: 
 <strong>צור.</strong> ענין חוזק:

### פסוק לג
 <strong>מעוזי.</strong> מחזקי: 
 <strong>חיל.</strong> כח: 
 <strong>ויתר.</strong> ענין דלוג וקפיצה, כמו (חבקוק ג ו): ראה ויתר גוים:

### פסוק לד
 <strong>משוה.</strong> משים, כי ׳וישם׳ (בראשית ד טו), תרגם אונקלוס ושוי: 
 <strong>במתי.</strong> ענין גבהות:

### פסוק לה
 <strong>ונחת.</strong> מלשון חתת ושבירה:

### פסוק לו
 <strong>וענתך.</strong> מלשון ענוה: 
 <strong>תרבני.</strong> מלשון רבוי:

### פסוק לז
 <strong>צעדי.</strong> פסיעותי, כמו (לעיל ו יג): ויהי כי צעדו: 
 <strong>מעדו.</strong> ענין החלקה והשמטה מן המקום, כמו (תהלים לז לא): לא תמעד אשוריו: 
 <strong>קרסולי.</strong> תרגום של ׳כרעים׳ (ויקרא יא כא), הוא קרסולין: 
### פסוק לח
 <strong>כלותם.</strong> מלשון כליון:

### פסוק לט
 <strong>ואמחצם.</strong> ענין הכאה ופציעה, כמו (תהלים קי ו): מחץ ראש:

### פסוק מ
 <strong>ותזרני.</strong> מלשון אזור וחגורה: 
 <strong>תכריע.</strong> ענין הנפילה על הכרעים: 
 <strong>קמי.</strong> האויבים הקמים עלי:

### פסוק מא
 <strong>תתה.</strong> נתת: 
 <strong>עורף.</strong> הוא אחורי הפנים: 
 <strong>ואצמיתם.</strong> ענין כריתה, כמו (שם קא ה): אותו אצמית:

### פסוק מב
 <strong>ישעו.</strong> ענין הפנה, כמו (ישעיהו וז ח): ולא ישעה אל המזבחות: 
 <strong>ענם.</strong> מלשון עניה ותשובה:

### פסוק מג
 <strong>ואשחקם.</strong> ענין כתישה, כמו (שמות ל לו): ושחקת ממנה הדק: 
 <strong>אדקם.</strong> מלשון דק: 
 <strong>ארקעם.</strong> ענין רדוד ושטיחה, כמו (שם לט ג): וירקעו את פחי הזהב:

### פסוק מד
 <strong>ותפלטני.</strong> ענין הצלה:

### פסוק מה
 <strong>יתכחשו.</strong> מלשון כחש ושקר:

### פסוק מו
 <strong>יבולו.</strong> ענין כמישה, כמו (ירמיהו ח יג): והעלה נבל: 
 <strong>ויחגרו.</strong> מלשון חגר ופסח:

### פסוק מז
 <strong>צורי.</strong> חזקי:

### פסוק מח
 <strong>ומוריד.</strong> מלשון ירידה:

### פסוק מט
 <strong>ומקמי.</strong> האויבים הקמים עלי:

### פסוק נא
 <strong>מגדול.</strong> מלשון גדול:


## פרק כג
### פסוק א
 <strong>נאם.</strong> מענין אמירה ודבור: 
 <strong>הגבר.</strong> האיש: 
 <strong>על.</strong> למעלה, וכן (איוב לו לג): מקנה אף על עולה: 
 <strong>ונעים.</strong> ענין עריבות ומתיקות:

### פסוק ב
 <strong>ומלתו.</strong> ענין דבור, כמו (תהלים קלט ד): כי אין מלה בלשוני:

### פסוק ד
 <strong>עבות.</strong> עננים: 
 <strong>מנוגה.</strong> ענין הארה וזריחה: 
 <strong>דשא.</strong> חציר:

### פסוק ה
 <strong>ערוכה.</strong> ענין סדור: 
 <strong>חפץ.</strong> רצון:

### פסוק ו
 <strong>מנד.</strong> מלשון נדידה: 
 <strong>כלהם.</strong> מלשון כל:

### פסוק ז
 <strong>בשבת.</strong> ענין בטול, כמו (ישעיהו יד ד): שבת נוגש:

### פסוק ח
 <strong>השלשי.</strong> ענין גבורים ונכבדים, כמו (שמות יד ז): ושלשים על כלו, ונפלה מ״ם הרבים, וכן (מלכים ב יא ד): לכרי ולרצים ומשפטו: לכרים:

### פסוק ט
 <strong>בחרפם.</strong> מלשון חרפה ובזיון: 
 <strong>ויעלו.</strong> נסתלקו, כמו (איוב ה כו): כעלות גדיש:

### פסוק י
 <strong>יגעה.</strong> מלשון יגיעה ועייפות: 
 <strong>לפשט.</strong> ענין הסרת המלבוש:

### פסוק יא
 <strong>לחיה.</strong> רוצה לומר לעדה, וכן (תהלים סח יא): חיתך ישבו בה: 
 <strong>חלקת.</strong> אחוזת שדה:

### פסוק טו
 <strong>ויתאוה.</strong> מלשון תאוה וחשק:

### פסוק טז
 <strong>ויסך.</strong> מלשון נסך:

### פסוק יז
 <strong>ה׳.</strong> כמו מה׳:

### פסוק יח
 <strong>עורר.</strong> מלשון התעוררות ותנועה:

### פסוק יט
 <strong>הכי.</strong> המלה ההיא עם הה״א התימה, מורה על אמתת הדבר:

### פסוק כ
 <strong>איש חי.</strong> איש מזורז, וכאשר יאמרו הבריות:

### פסוק כא
 <strong>בשבט.</strong> בשרביט:

### פסוק כד
 <strong>בית לחם.</strong> מבית לחם:


## פרק כד
### פסוק א
 <strong>לחרות.</strong> מלשון חרון אף: 
 <strong>ויסת.</strong> מלשון הסתה:

### פסוק ב
 <strong>שוט.</strong> ענין ההליכה אנה ואנה, וכן (איוב א ז): משוט בארץ: 
 <strong>ופקדו.</strong> ענין מנין ומספר:

### פסוק ד
 <strong>לפני המלך.</strong> כמו מלפני המלך:

### פסוק ה
 <strong>הנחל.</strong> העמק:

### פסוק ח
 <strong>וישוטו.</strong> הלכו אנה ואנה:

### פסוק י
 <strong>אחרי כן.</strong> אחרי אשר, וכן (בראשית יט ח): כי על כן באו, ורוצה לומר על אשר באו: 
 <strong>נסכלתי.</strong> מלשון סכלות ושטות:

### פסוק יב
 <strong>נוטל עליך.</strong> משא עליך, וכן (משלי כז ג): ונטל החול:

### פסוק יג
 <strong>התבוא.</strong> בה״א השאלה: 
 <strong>נסך.</strong> תהיה נס ובורח:

### פסוק יד
 <strong>צר.</strong> מלשון צרה ודחק:

### פסוק טו
 <strong>מועד.</strong> זמן:

### פסוק טז
 <strong>וינחם.</strong> ענין הפוך מחשבה: 
 <strong>רב.</strong> ענינו כמו די, וכן (דברים ג כו): רב לך: 
 <strong>הרף.</strong> מלשון רפיון:

### פסוק יז
 <strong>העויתי.</strong> מלשון עון:

### פסוק כ
 <strong>וישקף.</strong> ענין הבטה וראיה: 
 <strong>עליו.</strong> סמוך לו: 
 <strong>אפיו.</strong> על פניו:

### פסוק כא
 <strong>ותעצר.</strong> ענין מניעה, וכן (שם יא יז): ועצר את השמים:

### פסוק כב
 <strong>והמרגים.</strong> הוא לוח עץ ובתחתיתו תחובים אבנים דקים, ובו דשים התבואה, וכן (ישעיהו מא טו): למורג חרוץ:

### פסוק כד
 <strong>מאותך.</strong> מאתך, וכן (יחזקאל ג כב): ושם אדבר אותך: 
 <strong>במחיר.</strong> ענין דמי הדבר וערכו, כמו (ישעיהו נה א): ובלא מהיר יין וחלב:

### פסוק כה
 <strong>ויעתר.</strong> נתרצה, כמו (בראשית כה כא): ויעתר לו ה׳:

