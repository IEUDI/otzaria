# מצודת ציון על יואל
רבי דוד אלטשולר
## פרק א
### פסוק ב
 <strong>והאזינו.</strong> הטו אוזן לשמוע:

### פסוק ג
 <strong>עליה.</strong> בעבורה:

### פסוק ד
 <strong>יתר.</strong> מל׳ נותר: 
 <strong>הגזם.</strong> הארבה הילק החסיל כולם שמות מיני חגבים:

### פסוק ה
 <strong>הקיצו.</strong> ענין הערה מן השינה: 
 <strong>והילילו.</strong> מל׳ יללה: 
 <strong>עסיס.</strong> כן נקרא היין והן וכעסיס דמם ישכרון (ישעיהו מ״ט:כ״ו):

### פסוק ו
 <strong>עצום.</strong> חזק בכח: 
 <strong>ומתלעות.</strong> הם השינים הגסות כמו מתלעות עול (איוב כ״ט:י״ז):

### פסוק ז
 <strong>לקצפה.</strong> מל׳ קצף ור״ל למארה: 
 <strong>חשף חשפה.</strong> קלף קליפת׳ והוא מל׳ מחשף הלבן (בראשית ל׳:ל״ז) שהוא ענין גלוי כי בהקלף קליפות העץ נעשה מגולה: 
 <strong>הלבינו.</strong> מל׳ לבן: 
 <strong>שריגיה.</strong> ענביה כמו ובגפן ג׳ שריגים (שם מ):

### פסוק ח
 <strong>אלי.</strong> ענין קינה כי שא קינה (יחזק׳ יט) ת״י אליא:

### פסוק י
 <strong>שדד.</strong> ענין עושק: 
 <strong>אבלה.</strong> ענין השחתה כמו אבל תירוש (ישעי׳ כד): 
 <strong>הוביש.</strong> מל׳ יבשות: 
 <strong>תירוש.</strong> יין: 
 <strong>אמלל.</strong> ענין כריתה כמו כי אמלל אני (תהילים ו׳:ג׳): 
 <strong>יצהר.</strong> שמן:

### פסוק יא
 <strong>הובישו.</strong> מל׳ בושה: 
 <strong>אכרים.</strong> כן יקראו עובדי אדמה כמו וקראו אכר אל אבל (עמוס ה׳:ט״ז):

### פסוק יב
 <strong>הובישה.</strong> מל׳ יבשות: 
 <strong>אמללה.</strong> נכרתה: 
 <strong>הוביש.</strong> מל׳ יבשות ר״ל נפסק:

### פסוק יד
 <strong>קדשו.</strong> ענין הזמנה כמו קדשו מלחמה (לקמן ד): 
 <strong>צום.</strong> תענית: 
 <strong>עצרה.</strong> ואסיפה וכן עצרת בוגדים (ירמי׳ ט):

### פסוק טו
 <strong>אהה.</strong> ענין לשון צעקת יללה:

### פסוק יז
 <strong>עבשו.</strong> כמו עפשו בפ״א ולשון עפוש ידוע בדרז״ל ובא הבי״ת במקום הפ״א וכן בזר עמים (תהלים סח): 
 <strong>פרודות.</strong> ת״י גרבי דחמרא: 
 <strong>מגרפתיהם.</strong> ת״י מגופתהון ושם מגופה ידוע בדרז״ל שהוא כסוי החביות: 
 <strong>נהרסו.</strong> מלשון הריסה ונתיצה: 
 <strong>ממגורות.</strong> כן יקראו אוצרות התבואה וכן העוד הזרע במגורה (חגי ב׳:י״ט): 
 <strong>הוביש.</strong> מלשון יבשות:

### פסוק יח
 <strong>מה.</strong> המלה ההוא הונחה על ההפלגה וכן מה רב טובך (תהלים ל״א): 
 <strong>נבכו.</strong> ענין בלבול וכן נבוכים הם בארץ (שמות י״ד:ג׳):

### פסוק יט
 <strong>אכלה.</strong> שרפה: 
 <strong>נאות.</strong> ענין מדור כמו נאות השלום (ירמיה כ״ה): 
 <strong>מדבר.</strong> מקום המרעה רחוק מהישוב יקרא גם הוא מדבר וכן מעט הצאן ההנה במדבר (ש״א י״ז): 
 <strong>ולהבה.</strong> שלהבת: 
 <strong>להטה.</strong> ענין שרפה כמו אש לוהט (תהלים ק״ד):

### פסוק כ
 <strong>בהמות שדי.</strong> ועל החיות יאמר וכן ושן בהמות (דברים ל״ב) ות״א חיות ברא תערוג. הוא ענין צעקה כמו כאיל תערוג על אפיקי מים (תהלים מ״ב): 
 <strong>אפיקי מים.</strong> כן יקראו המקומות שהמים נגרים שם בחוזק ושוטפים:


## פרק ב
### פסוק א
 <strong>והריעו.</strong> מלשון תרועה: 
 <strong>ירגזו.</strong> ענין תנועת חרדה כמו רגשו ואל תחטאו (שם ד):

### פסוק ב
 <strong>וערפל.</strong> הוא עב הענן: 
 <strong>כשחר.</strong> האור הבוקר: 
 <strong>פרש.</strong> מלשון פרישה ושטיחה:

### פסוק ג
 <strong>תלהט.</strong> ענין שריפה: 
 <strong>להבה.</strong> שלהבת: 
 <strong>פליטה.</strong> ענין שארית כמו פליט ושריד (איכה ב׳):

### פסוק ד
 <strong>וכפרשים.</strong> הם הרגילים לרכוב על סוסים: 
 <strong>ירוצון.</strong> מלשון ריצה ורדיפת ההליכה:

### פסוק ה
 <strong>ירקדון.</strong> מלשון רקוד וקפיצה: 
 <strong>קש.</strong> תבן דק: 
 <strong>ערוך.</strong> מסודר:

### פסוק ו
 <strong>יחילו.</strong> מלשון חיל וחלחלה: 
 <strong>פארור.</strong> כעין קדרה כמו ובשלו בפרור (במדבר י״א:ח׳) והאל״ף נוספת:

### פסוק ז
 <strong>יעבטון.</strong> אין לו דמיון ופתרונו לפי ענין עקום ומעוקל: 
 <strong>אורחותם.</strong> מלשון אורח ודרך:

### פסוק ח
 <strong>ידחקון.</strong> מלשון דחק: 
 <strong>גבר.</strong> איש יאמר בלשון שאלה על הארבה: 
 <strong>במסלתו.</strong> מלשון ודרך: 
 <strong>ובעד.</strong> ענינו כמו על וכן וכפר בעדו (ויקרא ט״ז): 
 <strong>השלח.</strong> כן יקרא החרב וכן ואיש שלחו בידו (דברי הימים ב׳ כ״ג): 
 <strong>יפלו.</strong> ישכנו כמו על פני כל אחיו נפל (בראשית כ״ה:י״ח): 
 <strong>יבצעו.</strong> ענין חתוך כי פתות אותה פתים (ויקרא ב׳:ו׳) ת״א בצע יתיה בצועין:

### פסוק ט
 <strong>ישוקו.</strong> ענין השמעת קול כמו כמשק גבים (ישעיה ל״ג): 
 <strong>בעד.</strong> בדרך וכן בעד החלון (שופטים ה׳):

### פסוק י
 <strong>רגזה.</strong> ענין תנועת החרדה: 
 <strong>רעשו.</strong> ענין רעדה: 
 <strong>קדרו.</strong> ענין שחרות כמו קודר שחותי (תהלים לה): 
 <strong>אספו.</strong> ענין הכנסה וכן ואין איש מאסף אותם (שופטים י״ט:ט״ו): 
 <strong>נגהם.</strong> ענין הארה וזריחה כמו מנוגה נגדו (תהלים י״ח):

### פסוק יא
 <strong>נתן.</strong> ר״ל השמיע: 
 <strong>חילו.</strong> מלשון חיל וצבאות עם: 
 <strong>יכילנו.</strong> ענין הסבלה והחזקה כמו מרבה להכיל (יחזקאל כ״ו):

### פסוק יב
 <strong>עדי.</strong> אלי כמו האזינה עדי (במדבר כ״ג):

### פסוק יג
 <strong>וקרעו.</strong> ר״ל פתחו והסירו ערלת לבבכם להראות הכנעה: 
 <strong>ונחם.</strong> ענין חרטה:

### פסוק טו
 <strong>קדשו.</strong> הזמינו: 
 <strong>קראו.</strong> הכריזו: 
 <strong>עצרה.</strong> ענין קבוץ ואסיפה:

### פסוק טז
 <strong>קהל.</strong> אסיפת עם: 
 <strong>עוללים.</strong> קטנים: 
 <strong>מחפתה.</strong> מל׳ חפוי ומכוסה:

### פסוק יז
 <strong>חוסה.</strong> מל׳ חוס וחמלה:

### פסוק יח
 <strong>ויקנא.</strong> מל׳ קנאה:

### פסוק כ
 <strong>והדחתיו.</strong> מל׳ דחיה: 
 <strong>פניו.</strong> ר״ל ראשו ותחלתו: 
 <strong>האחרון.</strong> המערב קרוי אחור וכן עד הים האחרון (דברים לד): 
 <strong>באשו.</strong> ענין סרחון: 
 <strong>צחנתו.</strong> עניינו כמו באשו ואין לו דמיון, ובפייט כל נדרי צחן הסר:

### פסוק כב
 <strong>דשאו.</strong> מלשון דשא ועשב: 
 <strong>נאות.</strong> מדור: 
 <strong>נשא.</strong> טען וגדל: 
 <strong>חילם.</strong> מל׳ חיל וכח, ור״ל פריים:

### פסוק כג
 <strong>המורה.</strong> כן יקרא הגשם היורד אחר הזריעה כי מרוה ומשביע הארץ והזרעים וכן יורה ומלקוש (דברים י״א): 
 <strong>לצדקה.</strong> כמו בצדקה ובא הלמ״ד במקום הבי״ת כמו ישבת לכסא (תהילים ט׳:ה׳) ומשפטו בכסא: 
 <strong>ומלקוש.</strong> הוא מטר המאוחר היורד על הקשין ועל המלילות:

### פסוק כד
 <strong>הגרנות.</strong> מקום שאוצרים שם התבואה: 
 <strong>בר.</strong> תבואה כמו לשבר בר (ראשית מ״ב): 
 <strong>והשיקו.</strong> ענין השמעת קול כמו כמשק גבים (ישעיה ל״ג): 
 <strong>היקבים.</strong> הם הבורות שהיין והשמן יורד בהם:

### פסוק כו
 <strong>והללתם.</strong> מלשון הלול ושבח: 
 <strong>להפליא.</strong> מלשון פלא ותמהון:


## פרק ג
### פסוק א
 <strong>אשפוך.</strong> ר״ל אתן בשיעור מרובה כשופך דבר מה: 
 <strong>כל בשר.</strong> ר״ל כל אדם כמו לכל בשר (שם סו): 
 <strong>חזיונות.</strong> מל׳ חזון ומראה נבואה:

### פסוק ג
 <strong>ונתתי.</strong> כמו ואתן: 
 <strong>מופתים.</strong> מל׳ מופת ואות: 
 <strong>ותמרות.</strong> מל׳ אילן תמר:

### פסוק ה
 <strong>פליטה.</strong> ענין הצלה כמו ומפלט לי (ש״ב כב): 
 <strong>ובשרידים.</strong> ענין שארית כמו עם שרידי חרב (ירמיה לא):


## פרק ד
### פסוק א
 <strong>שבות.</strong> מלשון שבי:

### פסוק ב
 <strong>ונשפטתי.</strong> ענין ויכוח:

### פסוק ג
 <strong>ואל עמי.</strong> כמו ועל עמי: 
 <strong>ידו.</strong> ישליכו כמו ידו אליה (שם ג):

### פסוק ד
 <strong>גלילות.</strong> מחוזות: 
 <strong>ואם גומלים.</strong> גם תחילת המעשה יקרא בלשון גמול וכן שגמלת לנו (תהלים קלז): 
 <strong>קל.</strong> ענין מהירות כי דבר קל מהר בלכתו:

### פסוק ז
 <strong>מעירם.</strong> מל׳ התעוררות:

### פסוק ח
 <strong>ומכרתי.</strong> ענין מסירה כמו כי צורם מכרם (דברים ל״ב:ל׳):

### פסוק ט
 <strong>קדשו.</strong> הזמינו: 
 <strong>העירו.</strong> מל׳ התעוררות:

### פסוק י
 <strong>כותו.</strong> מל׳ כתישה וטחינה: 
 <strong>אתיכם.</strong> שם כלי עשוי לחפור בו כמו ואת אתו (ש״א יג): 
 <strong>לחרבות.</strong> מל׳ חרב: 
 <strong>ומזמרותיכם.</strong> שם הכלי שכורתים בו הזמורות וכן וחניתותיהם למזמרות (ישעיה ב): 
 <strong>לרמחים.</strong> הוא מכלי מלחמה: 
 <strong>החלש.</strong> תש הכח:

### פסוק יא
 <strong>עושו.</strong> התקבצו וכן ת״י ויתכנשון ויתכן שהוא בדרך שאלה מן ועיש על בניה תנחם (איוב ל״ח:ל״ב) שהם קבוצת כוכבים: 
 <strong>הנחת.</strong> ענין ירידה כמו מי יחת עלינו (ירמיהו כ״א:י״ג):

### פסוק יב
 <strong>יעורו.</strong> מל׳ התעוררות:

### פסוק יג
 <strong>מגל.</strong> הוא החרמש והוא כלי עשוי לקצור בו וכן ותופש מגל (שם ג): 
 <strong>בשל.</strong> ענין גמר הגידול: 
 <strong>גת.</strong> הוא המקום שדורכים בו הענבים: 
 <strong>השיקו.</strong> ענין השמעת קול:

### פסוק יד
 <strong>החרוץ.</strong> ענין חתוך וגזור וכן אתה חרצת (מ״א כ):

### פסוק טו
 <strong>קדרו.</strong> ענין חשך ושחרות: 
 <strong>אספו.</strong> הכניסו: 
 <strong>נגהם.</strong> ענין אורה וזריחה:

### פסוק טז
 <strong>מחסה.</strong> מל׳ חסיון: 
 <strong>ומעוז.</strong> ענין חוזק:

### פסוק יח
 <strong>יטפו.</strong> מל׳ הטפה והזלה: 
 <strong>עסיס.</strong> כן נקרא היין וכן על עסיס כי נכרת (לעיל א): 
 <strong>אפיקי.</strong> כן יקראו המקומות שנגרים שם המים בחוזק: 
 <strong>נחל.</strong> עמק: 
 <strong>השטים.</strong> שם מקום:

### פסוק יט
 <strong>מחמס.</strong> ענין עושק וגזל:

### פסוק כ
 <strong>תשב.</strong> ענין עכבה וקיים:

### פסוק כא
 <strong>ונקיתי.</strong> מל׳ נקי וברור:

