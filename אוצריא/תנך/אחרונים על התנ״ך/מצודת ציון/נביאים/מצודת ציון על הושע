# מצודת ציון על הושע
רבי דוד אלטשולר
## פרק א
### פסוק ב
 <strong>זנונים.</strong> מל׳ זונה: 
 <strong>זנה תזנה.</strong> ענין הסרה ועש״ז תקרא המנאפת זונה כי סרתה מדרכי הצניעות:

### פסוק ד
 <strong>ופקדתי.</strong> ענין זכרון כמו וה׳ פקד (ראשית כ״א): 
 <strong>והשבתי.</strong> ענין בטול כמו שבת נוגש (ישעיה י״ד):

### פסוק ה
 <strong>קשת.</strong> ר״ל חוזק וגבורה:

### פסוק ו
 <strong>נשא אשא.</strong> ענין מחילת העון כמו ונשאתי לכל המקום (בראשית י״ח):

### פסוק ז
 <strong>ובפרשים.</strong> הם הרגילים לרכוב על הסוסים:

### פסוק ח
 <strong>ותגמול.</strong> כן יקרא זמן השלמת היניקה כמו ביום הגמל את יצחק (שם כ״א):


## פרק ב
### פסוק א
 <strong>ימד.</strong> מלשון מדידה: 
 <strong>להם.</strong> עליהם:

### פסוק ב
 <strong>יזרעאל.</strong> היא מלה מורכבת מן זריעה ומן אל:

### פסוק ד
 <strong>אישה.</strong> בעלה: 
 <strong>ונאפופיה.</strong> מלשון ניאוף:

### פסוק ה
 <strong>אפשיטנה.</strong> ענין הסרת המלבוש כמו ופשט את בגדיו (ויקרא ו׳:ד׳): 
 <strong>והצגתיה.</strong> ענין העמידה כמו תציג אותו לבד (שופטים ז׳:ה׳): 
 <strong>ושתיה.</strong> ענין שימה כמו למען שיתי (שמות י׳): 
 <strong>ציה.</strong> שממה:

### פסוק ז
 <strong>הובישה.</strong> מלשון בושה: 
 <strong>הורתם.</strong> מלשון הריון: 
 <strong>צמרי ופשתי.</strong> מלשון צמר ופשתים: 
 <strong>ושקויי.</strong> מל׳ משקה:

### פסוק ח
 <strong>שך.</strong> ענין גדר כמו הסר משוכתו (ישעיה ה׳): 
 <strong>בסירים.</strong> קוצים כמו כקול הסירים (קהלת ז׳): 
 <strong>וגדרתי.</strong> מלשון גדר: 
 <strong>ונתיבותיה.</strong> מלשון נתיב ושביל:

### פסוק ט
 <strong>תשיג.</strong> ענין הקרוב: 
 <strong>אישי.</strong> בעלי:

### פסוק י
 <strong>והתירוש.</strong> כן יקרא ענבי היין: 
 <strong>והיצהר.</strong> הוא השמן כמו תירושך ויצהרך (דברים י״א):

### פסוק יא
 <strong>במועדו.</strong> בזמנו: 
 <strong>והצלתי.</strong> ענין הפרשה כמו הלא אצלת לי ברכה (בראשית כ״ז:ל״ו): 
 <strong>ערותה.</strong> גלוי הבשר:

### פסוק יב
 <strong>נבלותה.</strong> ענינו דבר כעור ומגונה וכן והשלכתי עליך שקוצים ונבלתיך (נחום ג׳:ו׳):

### פסוק יג
 <strong>והשבתי.</strong> ענין בטול: 
 <strong>משושה.</strong> שמחתה:

### פסוק יד
 <strong>והשמותי.</strong> מלשון שממון: 
 <strong>אתנה.</strong> מלשון אתנן וכן יקרא מתן הזונה כמו אתנן זונה (דברים כ״ג):

### פסוק טו
 <strong>ופקדתי.</strong> מלשון זכרון: 
 <strong>ותעד.</strong> מלשון עדי קשוט כמו ועדית עדי (יחזקאל כ״ג): 
 <strong>נזמה.</strong> שם עדי כמו נזם זהב (משלי כ״ה): 
 <strong>וחליתה.</strong> ענין תכשיט מה כמו וחלי כתם (, שם):

### פסוק טז
 <strong>מפתיה.</strong> מלשון פתוי והסתה:

### פסוק יז
 <strong>עכור.</strong> ענין השחתה כמו ועמק עכור (ישעיה ס״ה): 
 <strong>וענתה.</strong> ענינו הרמת קול שירה כמו ותען להם מרים (שמות ט״ו:כ״א):

### פסוק כ
 <strong>ורמש.</strong> הם בריות קטנות קצרי הרגל וכן רמש וצפור כנף (תהילים קמ״ח:י׳):

### פסוק כא
 <strong>וארשתיך.</strong> מל׳ ארוס׳:

### פסוק כג
 <strong>אענה.</strong> מלשון עניה והשבת שאלה:


## פרק ג
### פסוק א
 <strong>רע.</strong> חבר ועל הבעל יאמר ודוגמתו והיא חברתך (מלאכי ב׳): 
 <strong>פונים.</strong> מלשון הפנה וסבוב: 
 <strong>אשישי.</strong> כוסות וגביעים כמו סמכוני באשישות (ש״ה ב׳): 
 <strong>ענבים.</strong> ר״ל יין ענבים:

### פסוק ב
 <strong>ואכרה.</strong> ענין קנין כמו וגם מים תכרו (דברים ב׳:ו׳): 
 <strong>כסף.</strong> הוא מלה משותפת על הכסף ממש ועל התאוה כמו למעשה ידיך תכסוף (איוב י״ד:ט״ו): 
 <strong>וחומר.</strong> הוא הכור בת עשרה איפות והאיפה ג׳ סאים: 
 <strong>ולתך.</strong> הוא חצי הכור חמשה איפות:

### פסוק ג
 <strong>תשבי.</strong> ענין עכבה והמתנה כמו אשב עד שובך (שופטים ו׳:י״ח):

### פסוק ד
 <strong>מצבה.</strong> הוא מזבח של אבן אחת ועושים אותה להקריב בה עכו״ם: 
 <strong>אפוד.</strong> זה יאמר על האפוד והחשן עם האורים ותומים וכן אפוד ירד בידו (שמואל א׳ כ״ג):

### פסוק ה
 <strong>אל ה׳.</strong> את ה׳ וכן ואל טובו כמו וירדפו אל מדין (שופטי׳ ז׳):


## פרק ד
### פסוק ב
 <strong>אלה.</strong> ענין שבועה: 
 <strong>וכחש.</strong> שקר: 
 <strong>פרצו.</strong> ענין שבר הגדר:

### פסוק ג
 <strong>תאבל.</strong> ענין השחתה כמו אבלה נבלה הארץ (ישעיהו כ״ד:ד׳): 
 <strong>ואומלל.</strong> ענין כריתה כמו כי אמלל אני (תהילים ו׳:ג׳): 
 <strong>ואספו.</strong> ענין כליון ואבדון כמו אסף אסיפם (ירמיה ח׳):

### פסוק ד
 <strong>אך.</strong> ת״י ברם ר״ל באמת וכן אך עצמי ובשרי אתה (בראשית כ״ט:י״ד): 
 <strong>ירב.</strong> מלשון מריבה:

### פסוק ה
 <strong>ודמיתי.</strong> ענין כריתה כמו ער מואב נדמה (ישעיה ט״ו): 
 <strong>אמך.</strong> הכנסייא:

### פסוק ז
 <strong>כרובם.</strong> ענין גדולה כמו כי רבה היא (אסתר א׳): 
 <strong>בקלון.</strong> מלשון קלות ובזיון: 
 <strong>אמיר.</strong> מלשון תמורה וחלוף:

### פסוק ח
 <strong>ישאו נפשו.</strong> זה הלשון יאמר על המצפה לדבר מה וכן מנשאים את נפשם (ירמיהו כ״ב:כ״ז):

### פסוק ט
 <strong>ופקדתי.</strong> ענין זכרון: 
 <strong>ומעלליו.</strong> מעשיו:

### פסוק י
 <strong>יפרצו.</strong> ענין התחזקות הרבוי וכן פרצו לרוב (ד״ה א׳ ד׳):

### פסוק יא
 <strong>ותירוש.</strong> הוא היין החדש:

### פסוק יב
 <strong>בעצו.</strong> מלשון עץ: 
 <strong>ומקלו.</strong> מטה עץ: 
 <strong>התעה.</strong> מלשון תועה:

### פסוק יג
 <strong>אלון ולבנה ואלה.</strong> שמות אילנות:

### פסוק יד
 <strong>יפרדו.</strong> ענין הפרשה כמו הפרד נא מעלי (בראשית י״ג:ט׳): 
 <strong>הקדשות.</strong> הזונות כמו לא תהיה קדשה (דברים כ״ג): 
 <strong>ילבט.</strong> ענין כשלון ויגיעה כמו ואויל שפתי׳ ילבט (משלי י):

### פסוק טו
 <strong>יאשם.</strong> מלשון אשמה:

### פסוק טז
 <strong>סוררה.</strong> ענין מרידה: 
 <strong>ירעם.</strong> מל׳ מרעה: 
 <strong>במרחב.</strong> במקום רחב:

### פסוק יז
 <strong>עצבים.</strong> כן יקראו העכו״ם:

### פסוק יח
 <strong>סר.</strong> מלשון הסרה: 
 <strong>סבאם.</strong> כן יקראו הדברים המשכרים כמו סבאך מהול במים (ישעיהו א׳:כ״ב): 
 <strong>הבו.</strong> ענין נתינה כמו הבו שכרי (זכריה יא): 
 <strong>קלון.</strong> ענין בזיון: 
 <strong>מגניה.</strong> מלכיה:

### פסוק יט
 <strong>צרר.</strong> ענין קשירה כמו מי צרר מים (משלי ל׳:ד׳): 
 <strong>בכנפיה.</strong> מל׳ כנף והמשילה לעוף שהרוח נושאה:


## פרק ה
### פסוק ב
 <strong>ושחטה.</strong> מל׳ שחיטה: 
 <strong>שטים.</strong> ענין הסרה מדרך הטוב כמו ואת כי שטית (במדבר ה): 
 <strong>העמיקו.</strong> מל׳ עומק: 
 <strong>מוסר.</strong> מלשון יסורין:

### פסוק ג
 <strong>נכחד.</strong> ענין מניעה כמו ולא כחדו מאבותם (איוב ט״ו:י״ח):

### פסוק ד
 <strong>לא יתנו.</strong> לא יעזבו וכן ולא נתן סיחון (במדבר כ״א:כ״ג): 
 <strong>מעלליהם.</strong> מעשיהם:

### פסוק ה
 <strong>וענה.</strong> ענין הכנעה והשפלה כמו מאנת לענות מפני (שמות י׳:ג׳): 
 <strong>גאון.</strong> מלשון גאוה ורוממות:

### פסוק ו
 <strong>חלץ.</strong> ענין השמטה והסרה כמו צדיק מצרה נחלץ (משלי י״א:ח׳):

### פסוק ז
 <strong>חלקיהם.</strong> כן יקרא אחוזת השדה כמו ואכלה את החלק (עמוס ז׳:ד׳):

### פסוק ח
 <strong>חצוצרה.</strong> שם כלי נגון: 
 <strong>הריעו.</strong> מל׳ תרועה והרמת קול:

### פסוק ט
 <strong>לשמה.</strong> מלשון שממון: 
 <strong>תוכחה.</strong> מל׳ ויכוח:

### פסוק י
 <strong>כמסיגי גבול.</strong> אמר בל׳ שאלה כמי שמחזיר הסימן לתוך שדה חבירו להרחיב גבולו כמ״ש לא תסיג גבול רעך (דברים י״ט:י״ד): 
 <strong>עברתי.</strong> מל׳ עברה וזעם:

### פסוק יא
 <strong>עשוק.</strong> ענין שדידה וגזל: 
 <strong>רצוץ.</strong> ענין שבירה וכתיתה כמו עשוק ורצוץ (שם כח): 
 <strong>הואיל.</strong> ענין רצון כמו ויואל משה (שמות ב): 
 <strong>צו.</strong> מל׳ צואה:

### פסוק יב
 <strong>כעש.</strong> היא הרמה האוכלת הבגדים כמו כבגד יאכלם עש (ישעיהו נ״א:ח׳): 
 <strong>וכרקב.</strong> תולעת הגדלה בעץ נרקב:

### פסוק יג
 <strong>מזורו.</strong> כן נקרא המכה ע״ש שזורים עליה אבק מסממני׳ המרפאין וכן ישימו מזור תחתיך (עובדיה א׳:ז׳): 
 <strong>ירב.</strong> הוא אשור ויקרא בשני השמות וכן מנחה למלך ירב (לקמן י): 
 <strong>יגהה.</strong> ענין רפואה כמו ייטב גהה (משלי יז):

### פסוק יד
 <strong>כשחל.</strong> וככפיר הם שמות האריה:

### פסוק טו
 <strong>ישחרונני.</strong> ענין דרישה כמו שוחר טוב (שם יא):


## פרק ו
### פסוק א
 <strong>לכו.</strong> הוא ענין לשון זרוז: 
 <strong>יך.</strong> מלשון הכאה: 
 <strong>ויחבשנו.</strong> ענין קשירת המטלית על המכה והשבירה כמו ולנשברת לא חבשתם (יחזקאל לד):

### פסוק ב
 <strong>יחיינו.</strong> ענין רפואה כמו עד חיותם (יהושע ה): 
 <strong>מיומים.</strong> ר״ל מהעתים:

### פסוק ג
 <strong>נרדפה.</strong> אמר בלשון שאלה על מרבית ההשתדלות: 
 <strong>כשחר.</strong> היא אור הבוקר: 
 <strong>נכון.</strong> ברור ומובטח: 
 <strong>מוצאו.</strong> מל׳ יציאה: 
 <strong>כמלקוש.</strong> הוא המטר המאוחר היורד על הקשין ועל המלילות כמו כעב מלקוש (משלי טז): 
 <strong>יורה.</strong> ענין שביעה כת״י והוא הפוך כמו ירוה שהוא ענין שביעה כמו כגן רוה (ישעיה נח):

### פסוק ה
 <strong>חצבתי.</strong> ענין כריתת אבנים כמו חוצב בהר (מ״א ו) ואמר בל׳ שאלה על גזרת הדברים וחתוך האמרים: 
 <strong>אור.</strong> דרך המקרא לכנות הטובה בשם אור וכמו שמכנה הרעה בשם חושך:

### פסוק ח
 <strong>עקובה.</strong> ענין מארב ואורב כמו ואת עקבו מים (יהושע ח׳:י״ג):

### פסוק ט
 <strong>וכחכי.</strong> ענין תקוה כמו וחכיתי לה׳ (ישעיה ח): 
 <strong>גדודים.</strong> מרבית אנשים יחד קרוי גדוד: 
 <strong>חבר.</strong> מל׳ חבורה וסיעה: 
 <strong>שכמה.</strong> ר״ל צד אחד ודעה אחת כמו לעבדו שכם אחד (צפניה ג׳:ט׳): 
 <strong>זמה.</strong> מעשה תעוב ומגונה:

### פסוק י
 <strong>שערוריה.</strong> ענין דבר מגונה ומאוס כמו שמה ושערוריה (ירמיה ח):

### פסוק יא
 <strong>שת.</strong> ענין שימה: 
 <strong>קציר.</strong> ענף וסעיף כמו ועשה קציר (איוב יד): 
 <strong>שבות.</strong> מל׳ שבי הגולה:


## פרק ז
### פסוק א
 <strong>פשט.</strong> ענין הסרת המלבוש כמו ופשט את בגדיו (ויקרא ו׳:ד׳):

### פסוק ג
 <strong>ובכחשיהם.</strong> בשקריהם:

### פסוק ד
 <strong>בוערה.</strong> מל׳ הבערה והיסק: 
 <strong>ישבות.</strong> ענין מניעה ובטול: 
 <strong>מעיר.</strong> מלשון התעוררות: 
 <strong>מלוש.</strong> מלשון לישה והוא עשיית העיס׳ כמו לושי ועשי עוגות (בראשית י״ח:ו׳): 
 <strong>בצק.</strong> עיסה כמו את בצקו (שמות יב): 
 <strong>חומצתו.</strong> מל׳ חמץ:

### פסוק ה
 <strong>החלו.</strong> מל׳ חלי: 
 <strong>חמת.</strong> הוא נאד וכן וחמת מים (בראשית כא): 
 <strong>לוצצים.</strong> מל׳ לץ:

### פסוק ו
 <strong>קרבו.</strong> ר״ל הכינו: 
 <strong>בארבם.</strong> מל׳ אורב: 
 <strong>אופיהם.</strong> מל׳ אפיה:

### פסוק ז
 <strong>יחמו.</strong> מל׳ חום: 
 <strong>ואכלו.</strong> ר״ל הרגו:

### פסוק ח
 <strong>יתבולל.</strong> מל׳ בלבול וערבוב כמו שם בלל ה׳ (בראשית יא): 
 <strong>עוגה.</strong> חררה וכן ועשי עוגות (שם יח):

### פסוק ט
 <strong>שיבה.</strong> הוא עוד יותר מזקנה: 
 <strong>זרקה.</strong> ר״ל נזרקה:

### פסוק י
 <strong>וענה.</strong> ענין הכנעה כמו מאנת לענות מפני (שמות י׳): 
 <strong>גאון.</strong> מלשון גאוה ורוממות:

### פסוק יא
 <strong>פותה.</strong> מל׳ פתוי ולכן יקרא הסכל פתי כי הוא נפתה בקל:

### פסוק יב
 <strong>איסירם.</strong> מל׳ יסורין:

### פסוק יג
 <strong>נדדו.</strong> ענין הנעה: 
 <strong>שוד.</strong> ענין עשק וגזל: 
 <strong>אפדם.</strong> מלשון פדיון:

### פסוק יד
 <strong>יילילו.</strong> מל׳ יללה: 
 <strong>על דגן.</strong> בעבור דגן: 
 <strong>יתגוררו.</strong> מלשון גרות: 
 <strong>יסורו.</strong> מל׳ סרירה ומרידה:

### פסוק טו
 <strong>יסרתי.</strong> ענין קשירה כמו כי אסר נאסרך (שופטים ט״ו:י״ג) והוא ענין חוזק כי קשירת הדבר הוא חזקו:

### פסוק טז
 <strong>על.</strong> מלשון עליון וכן הוקם על (ש״ב כ״ג): 
 <strong>כקשת רמיה.</strong> ר״ל איש רמיה כי דרך צייד הרמאי להפנות קשתו לצד אחר לבל תברח החיה ופתאום מהפכה מול החיה ויורה בה: 
 <strong>מזעם.</strong> ענין קצף ועברה:


## פרק ח
### פסוק א
 <strong>חכך.</strong> מל׳ חיך אשר על הלשון ממעל:

### פסוק ג
 <strong>זנח.</strong> ענין עזיבה כמו למה זנחתני (תהלים מג):

### פסוק ד
 <strong>השירו.</strong> מלשון שר: 
 <strong>עצבים.</strong> עכו״ם:

### פסוק ה
 <strong>נקיון.</strong> מל׳ נקי וברור:

### פסוק ו
 <strong>חרש.</strong> אומן: 
 <strong>שבבים.</strong> קיסמין דקים ובדרז״ל שיבא מכשורא (סנהדרין ה):

### פסוק ז
 <strong>וסופתה.</strong> רוח סופה וסערה: 
 <strong>קמה.</strong> כן יקרא אסיפת השבלים כשעדיין עומד בקרקע וכן מגדיש ועד קמה (שופטי׳ טו): 
 <strong>אולי.</strong> עניינו כמו אם וכן אולי לא תאבה האש׳ (בראשית כ״ד:ה׳): 
 <strong>זרים.</strong> נכרים: 
 <strong>יבלעוהו.</strong> מל׳ בליעה:

### פסוק ח
 <strong>נבלע.</strong> ענין השחתה כמו בלע ה׳ (איכה ב): 
 <strong>חפץ.</strong> ענין צורך כמו אם כלי אין חפץ בו (ירמיהו כ״ב:כ״ח):

### פסוק ט
 <strong>פרא.</strong> הוא חמור הבר: 
 <strong>בודד.</strong> מל׳ בדד ויחידי כמו איכה ישבה בדד (איכה א׳:א׳): 
 <strong>התנו.</strong> מל׳ אתנן זונה ואמר בל׳ בזיון:

### פסוק י
 <strong>יתנו.</strong> מלשון אתנן: 
 <strong>ויחלו.</strong> מל׳ חיל וחלחלה: 
 <strong>מלך שרים.</strong> כמו מלך ושרים ותחסר הוי״ו וכן כסוס עגור (ישעיהו ל״ח:ו׳):

### פסוק יב
 <strong>רבו.</strong> ענין הגדלה ורוממות כמו כרובם כן חטאו לי (לעיל ד):

### פסוק יג
 <strong>הבהבי.</strong> ענין חרוך ושרפה, ובדרז״ל שקפלה ולא הבהבה (שבת כח): 
 <strong>רצם.</strong> מלשון רצון:

### פסוק יד
 <strong>עשהו.</strong> המגדלו ומרוממו כמו הוא עשך (דברים לב): 
 <strong>ויבן.</strong> מלשון בנין: 
 <strong>בצורות.</strong> מל׳ מבצר: 
 <strong>ארמנותיה.</strong> מל׳ ארמון והיכל:


## פרק ט
### פסוק א
 <strong>גיל.</strong> ענין שמחה: 
 <strong>גרנות.</strong> כן נקרא מקום התבואה:

### פסוק ב
 <strong>ויקב.</strong> הוא הבור שלפני הגת והיין יורד בו כמו וגם יקב חצב בו (ישעיהו ה׳:ב׳): 
 <strong>ירעם.</strong> מל׳ מרעה: 
 <strong>ותירוש.</strong> ענבי היין: 
 <strong>יכחש.</strong> ישקר:

### פסוק ג
 <strong>טמא.</strong> ר״ל מתועב ומאוס:

### פסוק ד
 <strong>יסכו.</strong> מל׳ נסך ויציקה: 
 <strong>יערבו.</strong> ענין מתיקות כמו וערבה לה׳ מנחת (מלאכי ג׳:ד׳): 
 <strong>אונים.</strong> ענין גזל הבא בכח ואון וכן וידיו תשבנה אונו (איוב כ׳:י׳): 
 <strong>לחמם.</strong> גם הבשר יקרא לחם וכן את קרבני לחמי (במדבר כח): 
 <strong>לנפשם.</strong> לעצמם: 
### פסוק ה
 <strong>מועד.</strong> זמן קבוע כמו העביר המועד (ירמיה מו):

### פסוק ו
 <strong>משוד.</strong> מל׳ שודד ועושק: 
 <strong>מוף.</strong> יתכן שהוא נוף והוא שם מקום במצרים ובאה המ״ם במקום הנו״ן וכן כמהם וכמהן (ש״ב יט): 
 <strong>מחמד.</strong> מלשון חמדה: 
 <strong>קימוש.</strong> מין קוץ: 
 <strong>יירשם.</strong> מל׳ ירושה: 
 <strong>חוח.</strong> מין קוץ:

### פסוק ז
 <strong>הפקודה.</strong> ענין זכרון: 
 <strong>ורבה.</strong> הוי״ו יתירה: 
 <strong>משטמה.</strong> ענין נטירת איבה כמו וישטום עשו (בראשית כז):

### פסוק ח
 <strong>צופה.</strong> כן יקרא הנביא וכן צופה נתתיך (יחזקאל ג): 
 <strong>פח.</strong> רשת: 
 <strong>יקוש.</strong> מל׳ מוקש:

### פסוק ט
 <strong>העמיקו.</strong> ר״ל הרבו כי כמו דבר העמוק הוא רב מהאדם מהגיע אליו כן כל דבר הרבוי בתכלית קרוי עומק:

### פסוק י
 <strong>כבכורה.</strong> כן יקרא הפרי שנגמר בשולו וכן בכורי ענבים (במדבר יג): 
 <strong>וינזרו.</strong> ענין פרישה כמו נזרו אחור (ישעיה א): 
 <strong>לבושת.</strong> העכו״ם תקרא כן על כי היא לבושת לעובדיה: 
 <strong>שקוצים.</strong> מלשון שקץ ותעוב:

### פסוק יא
 <strong>יתעופף.</strong> מל׳ עפיפה ופריחה:

### פסוק יב
 <strong>ושכלתים.</strong> ענין מיתה כמו ושכלה אתכם (ויקרא כו): 
 <strong>בשורי.</strong> כמו בסורי בסמ״ך והוא מל׳ הסרה:

### פסוק יג
 <strong>שתולה.</strong> ענין נטיעה כמו כעץ שתול (תהלים א): 
 <strong>בנוה.</strong> ענין מדור:

### פסוק יד
 <strong>משכיל.</strong> מל׳ שכול ומיתה: 
 <strong>צומקים.</strong> יבשים ונגובים ולזה יקראו הענבים היבשים צמוקים כמ״ש ושני צמוקים (ש״א ל):

### פסוק טו
 <strong>סוררים.</strong> סרים מדרך הטוב ומורדים:


## פרק י
### פסוק א
 <strong>בוקק.</strong> ענין ריקות כמו בוקק הארץ (ישעיה כד): 
 <strong>ישוה.</strong> ענין שימה כמו משוה רגלי (תהלים יח): 
 <strong>מצבות.</strong> הם מזבחות מאבן אחת:

### פסוק ב
 <strong>חלק.</strong> ענין פרוד: 
 <strong>יאשמו.</strong> מל׳ שממון: 
 <strong>יערף.</strong> ענין השחתה ודוגמתו וערפו שם (דברים כא): 
 <strong>ישודד.</strong> ענין עשק:

### פסוק ד
 <strong>אלות.</strong> מל׳ אלה ושבועה: 
 <strong>ופרח.</strong> מל׳ פריחה והצמחה: 
 <strong>כראש.</strong> שם עשב מר כמו ראש ולענה (דברים כט): 
 <strong>תלמי.</strong> הוא הערוגה הנעשה בחרישה וכן תלמיה רוה (תהלים סה): 
 <strong>שדי.</strong> כמו שדה:

### פסוק ה
 <strong>לעגלות.</strong> יתכן שהיו שם רבים שעשו בדמות העגל שעשה ירבעם ולפי שנלקחו בשבי ותשש כחן כנקבות אמר לעגלות: 
 <strong>בית און.</strong> הוא בית אל וכנהו לגנאי: 
 <strong>יגורו.</strong> ענין פחד כמו ויגר מואב (במדבר כב): 
 <strong>וכמריו.</strong> כן יקראו כהני עכו״ם וכן והשבית את הכמרים (מ״ב כג):

### פסוק ו
 <strong>יובל.</strong> כמו יובל שי (ישעיה יח): 
 <strong>ירב.</strong> הוא אשור וכן אל מלך ירב (לעיל ה): 
 <strong>בשנה.</strong> מלשון בושת:

### פסוק ז
 <strong>נדמה.</strong> מל׳ דמיון והשואה: 
 <strong>כקצף.</strong> ת״י כרותחא והם כעין אבעבועות ועל כי באים ע״י מהירו׳ השפיכה מכלי אל כלי ונראה כאלו השופך מתקצף לזה קרוי בל׳ קצף:

### פסוק ח
 <strong>ונשמדו.</strong> ענין אבדון: 
 <strong>ודרדר.</strong> מין קוצים וכן וקוץ ודרדר (בראשית ג):

### פסוק ט
 <strong>עלוה.</strong> הוא הפך מן עולה וכמו כבש כשב:

### פסוק י
 <strong>באותי.</strong> מל׳ תאוה ורצון: 
 <strong>ואסרם.</strong> מל׳ יסורין: 
 <strong>באסרם.</strong> ענין קשירה: 
 <strong>עוונותם.</strong> כמו מעניתם והוא הקו שיחרוש החורש באורך השדה וחוזר ועושה אחר כמוהו וכן עד כלות השדה כמו האריכו למעניתם (תהלים קכט):

### פסוק יא
 <strong>מלמדה.</strong> ענין ההרגל כמו וילמד לטרף טרף (יחזקאל י״ט:ג׳): 
 <strong>אוהבתי.</strong> היו״ד יתירה וטפלה: 
 <strong>לדוש.</strong> מלשון דישה והוא הפרדת התבואה מהקשין: 
 <strong>ארכיב.</strong> אמר בלשון שאלה על הדבר ההושם ממעל: 
 <strong>ישדד.</strong> ענין כתישת הרגבים לכסות הזרעים ממעל וכן יפתח וישדד אדמתו (ישעי׳ כח):

### פסוק יב
 <strong>לפי.</strong> לשיעור: 
 <strong>נירו.</strong> ענין חרישה כמו ניר ראשים (משלי יג): 
 <strong>ויורה.</strong> ענין השלכה כמו ירם בים (שמות טז):

### פסוק יג
 <strong>עולתה.</strong> מלשון עולה: 
 <strong>כחש.</strong> שקר:

### פסוק יד
 <strong>וקאם.</strong> מל׳ קימה: 
 <strong>שאון.</strong> המיית מלחמה: 
 <strong>יושד.</strong> מלשון שדידה ועושק: 
 <strong>שלמן.</strong> שם אדם: 
 <strong>בית ארבאל.</strong> שם משפחה: 
 <strong>רטשה.</strong> ענין בקיעה כמו ועולליהם ירטשו (ישעיה יג):

### פסוק טו
 <strong>בשחר.</strong> בבוקר: 
 <strong>נדמה.</strong> ענין כריתה ואבדון כמו ער מואב נדמה (שם טו):


## פרק יא
### פסוק ג
 <strong>תרגלתי.</strong> כמו הרגלתי:

### פסוק ד
 <strong>כמרימי.</strong> מלשון הרמה: 
 <strong>לחיהם.</strong> מל׳ לחי: 
 <strong>ואט.</strong> מל׳ הטיה: 
 <strong>אוכיל.</strong> מאכל:

### פסוק ו
 <strong>וחלה.</strong> תשכון כמו על ראש רשעים יחול (ירמיה כב): 
 <strong>וכלתה.</strong> מל׳ כליון: 
 <strong>בדיו.</strong> ענפיו כמו ותעש בדים (יחזקאל י״ז:ו׳) ור״ל גבוריו:

### פסוק ז
 <strong>תלואים.</strong> מלשון תלוי ומסופק: 
 <strong>למשובתי.</strong> מלשון השבה: 
 <strong>על.</strong> מל׳ עליון וכן על עולה (איוב לו):

### פסוק ח
 <strong>אמגנך.</strong> ענין מסירה כמו אשר מגן צריך (בראשית י״ד:כ׳): 
 <strong>כאדמה.</strong> כצבואים הן חברותיהן של סדום ועמורה: 
 <strong>נכמרו.</strong> ענין חמום כמו עורנו כתנור נכמרו (איכה ה׳:י׳) וזה הלשון יאמר על החמלה: 
 <strong>נחומי.</strong> מל׳ תנחומין וחרטה:

### פסוק י
 <strong>ויחרדו.</strong> ענין מהירות ההליכה בחפזון רב וכן ויחרדו זקני העיר לקראתו (ש״א טז):

### פסוק יא
 <strong>והושבתים.</strong> מלשון ישיבה:


## פרק יב
### פסוק א
 <strong>רד.</strong> ענין ממשלה כמו רדה בקרב אויביך (תהלים ק״י):

### פסוק ב
 <strong>רועה.</strong> מלשון מרעה: 
 <strong>קדים.</strong> ר״ל רוח קדים: 
 <strong>ושוד.</strong> ענין עושק: 
 <strong>יובל.</strong> ענין הבאה כמו יובל שי (ישעיה יח):

### פסוק ד
 <strong>עקב.</strong> ר״ל אחז בעקבו הוא סוף הרגל: 
 <strong>ובאונו.</strong> ענין אומץ וכח כמו ואונו בשרירי בטנו (איוב מ׳:ט״ז): 
 <strong>שרה.</strong> מלשון שררה:

### פסוק ה
 <strong>ויוכל.</strong> מל׳ יכולת:

### פסוק ו
 <strong>זכרו.</strong> שמו כי בשם יזכר:

### פסוק ז
 <strong>תשוב.</strong> ענין ההשקט ומרגוע כמו בשובה ונחת (ישעיה ל):

### פסוק ח
 <strong>כנען.</strong> תגר וסוחר וכן וחגור נתנה לכנעני (משלי ל״א:כ״ד): 
 <strong>מאזני.</strong> מלשון מאזני משקל:

### פסוק ט
 <strong>און.</strong> ענין כח ואומץ: 
 <strong>כל יגיעי.</strong> בכל יגיעי ותחסר בי״ת השמוש:

### פסוק י
 <strong>אושיבך.</strong> מלשון ישיבה: 
 <strong>מועד.</strong> ענין זמן כמו כי אקח מועד (תהלים מה):

### פסוק יא
 <strong>חזון.</strong> ענין מראה נבואה: 
 <strong>אדמה.</strong> מלשון דמיון ומשל:

### פסוק יב
 <strong>און.</strong> ענין עמל ויגיעה כמו כי לא יצא מעפר און (איוב ה׳:ו׳): 
 <strong>כגלים.</strong> ענין תל ודגור: 
 <strong>תלמי.</strong> היא הערוגה הנעשה בחרישה וכן תלמיה רוה (תהלים סה): 
 <strong>שדי.</strong> כמו שדה:

### פסוק יג
 <strong>שדה ארם.</strong> כמו ארץ ארם:

### פסוק טו
 <strong>תמרורים.</strong> מלשון מר: 
 <strong>יטוש.</strong> ענין התפשטות כמו ויטוש על המחנה (במדבר י״א:ל״א):


## פרק יג
### פסוק א
 <strong>רתת.</strong> ענין רעד כי יאחזמו רעד (שמות טו) ת״א אחדינון רתיתא: 
 <strong>נשא.</strong> ענין הרמה: 
 <strong>ויאשם.</strong> מל׳ אשמה ורשע:

### פסוק ב
 <strong>מסכה.</strong> הנעשה מיציקת המתכת וכן אלהי מסכה (שמות לד): 
 <strong>כתבונם.</strong> כמו כתבניתם והוא ענין דמות כמו תבגית (דברים ד): 
 <strong>עצבים.</strong> כן יקראו העכו״ם: 
 <strong>חרשים.</strong> אומנים: 
 <strong>ישקון.</strong> מל׳ נשיקה:

### פסוק ג
 <strong>כמוץ.</strong> הוא פסולת התבואה כמו אם כמוץ (תהלים א): 
 <strong>יסוער.</strong> מל׳ רוח סערה: 
 <strong>מגרן.</strong> הוא מקום התבואה: 
 <strong>מארובה.</strong> כן יקרא החלון אשר ממעל בתקרת הבית כמו וארובות השמים (בראשית ז):

### פסוק ד
 <strong>זולתי.</strong> בלתי ענינם אחד כמו בלעדי:

### פסוק ה
 <strong>תלאובות.</strong> ענין צמאון ואין לו דמיון ויתכן שהוא כמו תל אובת ר״ל תל שחואבים בו לכל דבר כי לא ימצא שם מה:

### פסוק ו
 <strong>כמרעיתם.</strong> מל׳ מרעה:

### פסוק ז
 <strong>ואהי.</strong> כמו ואהיה: 
 <strong>שחל.</strong> שם משמות האריה: 
 <strong>כנמר.</strong> שם חיה: 
 <strong>אשור.</strong> ענין הבטה וראיה כמו אשורנו ולא קרוב (במדבר כ״ד:י״ז):

### פסוק ח
 <strong>אפגשם.</strong> ענין פגיעה: 
 <strong>כדוב.</strong> שם חיה: 
 <strong>שכול.</strong> מי שבניו מתים קרוי שכול כמו ואני כאשר שכולתי שכלתי (בראשית מ״ג:י״ד): 
 <strong>כלביא.</strong> שם משמות האריה: 
 <strong>תבקעם.</strong> מל׳ בקיעה:

### פסוק ט
 <strong>בעזרך.</strong> הבי״ת נוספת וכן ומצנפת בד יצנוף (ויקרא י) ות״א ומצנפתא:

### פסוק י
 <strong>אהי.</strong> אהיה בהויתו ואתקיים ודוגמתו ויהי ריב ומדון ישא (חבקוק א׳:ג׳): 
 <strong>אפוא.</strong> איה פה:

### פסוק יא
 <strong>בעברתי.</strong> מל׳ עברה וזעם:

### פסוק יב
 <strong>צרור.</strong> ענין קשירה כמו צרור כספו (בראשית מב): 
 <strong>צפונה.</strong> ענין הטמנה כמו יצפון לצדיק (משלי יג):

### פסוק יג
 <strong>חבלי.</strong> כן יקראו מכאובי היולדת וכן תזעק בחבליה (ישעיהו כ״ו:י״ז): 
 <strong>במשבר.</strong> הוא מקום מושב היולדת כשכורעת ללדת וכן כי באו בנים עד משבר (שם לז):

### פסוק יד
 <strong>קטבך.</strong> ענין כריתה וכן מקטב ישוד צהרים (תהילים צ״א:ו׳): 
 <strong>נחם.</strong> מלשון תנחומין:

### פסוק טו
 <strong>יפריא.</strong> מל׳ פרי: 
 <strong>ויבוש.</strong> מל׳ יבשות: 
 <strong>מקורו.</strong> הוא המעיין: 
 <strong>ויחרב.</strong> מל׳ חורב ויובש: 
 <strong>ישסה.</strong> ענין בזה ושלל כמו ומשנאינו שסו למו (שם מד):


## פרק יד
### פסוק א
 <strong>תאשם.</strong> מל׳ שממון: 
 <strong>מרתה.</strong> מל׳ מרי ומרד: 
 <strong>עולליהם.</strong> קטניהם: 
 <strong>ירוטשו.</strong> ענין בקיעה כמו ועולליהם תרטש (מ״ב ח): 
 <strong>והריותיו.</strong> הנשים ההרות: 
### פסוק ה
 <strong>משובתם.</strong> ענין מרידה והליכה בדרכי הלב כמו שובו בנים שובבים (ירמיהו ג׳:י״ד):

### פסוק ו
 <strong>כשושנה.</strong> הוא הורד: 
 <strong>ויך.</strong> יאמר כן בדרך השאלה על התפשטות ודוגמתו ומחה על כתף ים כנרת (במדבר ל״ד:י״א) ומחה הוא תרגום של מכה: 
 <strong>כלבנון.</strong> שם יער:

### פסוק ז
 <strong>יונקותיו.</strong> ענפיו הרכים וכן ויעל כיונק לפניו (ישעיה נג): 
 <strong>הודו.</strong> ענין הדר ונאה:

### פסוק ח
 <strong>ישובו.</strong> ענין ההשקט ומרגוע כמו בשובה ונחת (שם ל): 
 <strong>יחיו.</strong> ענין השבת הנפש מן החולשה ודומה לו עד חיותם (יהושע ה): 
 <strong>דגן.</strong> כדגן ותחסר כ״ף הדמיון וכן ייטיב גהה (משלי י״ז:כ״ב) ומשפטו כגהה:

### פסוק ט
 <strong>לעצבים.</strong> הם העכו״ם: 
 <strong>עניתי.</strong> מלשון ענייה ותשובת שאלה: 
 <strong>ואשורנו.</strong> ענין הבטה וראיה כמו אשורנו ולא קרוב (במדבר כ״ד:י״ז): 
 <strong>כברוש.</strong> שם אילן: 
 <strong>רענן.</strong> ענין לחות ורטיבות כמו בשמן רענן (תהילים צ״ב:י״א-י״ב): 
