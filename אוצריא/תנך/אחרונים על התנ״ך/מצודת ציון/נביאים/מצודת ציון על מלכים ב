# מצודת ציון על מלכים ב
רבי דוד אלטשולר
## פרק א
### פסוק ב
 <strong>השבכה.</strong> מעשה רשת, וכן (מלכים א ז׳:י״ז וז): שבכים מעשה שבכה: 
 <strong>בבעל זבוב.</strong> כן שם העבודת גלולים:

### פסוק ג
 <strong>מלאכי.</strong> שלוחי:

### פסוק ז
 <strong>משפט.</strong> מנהג:

### פסוק יג
 <strong>שר חמשים שלשים וחמשיו.</strong> הוא הפוך, כמו שר חמשים וחמשיו שלישים:


## פרק ב
### פסוק ג
 <strong>החשו.</strong> שתקו, כמו (שם כב ג): ואנחנו מחשים:

### פסוק ח
 <strong>אדרתו.</strong> מלבוש יקר המיוחד לנביאים, וכן (שם יט יט): וישלך אדרתו: 
 <strong>ויגלום.</strong> כרכו כאחת, וכן (יחזקאל כז כד) בגלומי תכלת, ופירושו בכריכת בגדי תכלת: 
 <strong>בחרבה.</strong> ביבשה:

### פסוק ט
 <strong>פי.</strong> ענין חלק, וכן (דברים כא יז): פי שנים בכל אשר ימצא לו:

### פסוק י
 <strong>הקשית.</strong> מלשון קשה: 
 <strong>ואם אין.</strong> ואם לא:

### פסוק יג
 <strong>וירם.</strong> מלשון הרמה והגבהה:

### פסוק טו
 <strong>נחה.</strong> ענין חניה: 
 <strong>הגאיות.</strong> מלשון גיא ועמק:

### פסוק יז
 <strong>ויפצרו.</strong> ענין רבוי הדברים, להעביר האדם מרצונו, כמו (בראשית לג יא): ויפצר בו ויקח: 
 <strong>בוש.</strong> ענין איחור, כמו (שופטים ג כה): ויחילו עד בוש:

### פסוק יט
 <strong>מושב.</strong> מלשון ישיבה: 
 <strong>משכלת.</strong> הורגת אנשיה, כמו (יחזקאל לו יג): ומשכלת גוייך:

### פסוק כ
 <strong>צלוחית.</strong> תרגום של צנצנת (שמות טז לג), היא צלוחית:

### פסוק כא
 <strong>מוצא.</strong> מקום הנביעה: 
 <strong>מות ומשכלת.</strong> היא היא, וכפל הדבר במלות שונות:

### פסוק כב
 <strong>וירפו.</strong> מלשון רפואה:

### פסוק כג
 <strong>ויתקלסו.</strong> וילעגו, כמו (ירמיהו כ ח): לחרפה ולקלס: 
 <strong>קרח.</strong> כן יקרא מי שאין בו שער הראש, כמו (ויקרא יג מ): קרח הוא:

### פסוק כד
 <strong>ותבקענה.</strong> מלשון בקיעה:


## פרק ג
### פסוק ב
 <strong>מצבת.</strong> מלשון מצבה:

### פסוק ט
 <strong>ברגליהם.</strong> ההולכים מהם ואחריהם, כמו (שופטים ח ה): לעם אשר ברגלי:

### פסוק י
 <strong>אהה.</strong> ענין לשון צעקת יללה:

### פסוק יא
 <strong>יצק.</strong> שפך:

### פסוק יב
 <strong>אותו.</strong> עמו:

### פסוק יד
 <strong>לולי.</strong> אם לא:

### פסוק טו
 <strong>מנגן.</strong> יודע לנגן:

### פסוק טז
 <strong>הנחל.</strong> העמק: 
 <strong>גבים.</strong> בורות, כמו (ישעיהו ל יד): ולחשוף מים מגבא:

### פסוק יט
 <strong>החלקה.</strong> השדה, כמו (שמואל ב יד ל): ראו חלקת יואב:

### פסוק כא
 <strong>ויצעקו.</strong> נאספו על ידי צעקת המאסף:

### פסוק כג
 <strong>החרב נחרבו.</strong> מלשון חרב:

### פסוק כה
 <strong>הקלעים.</strong> משליכי אבני קלע:

### פסוק כו
 <strong>אותו.</strong> עמו: 
 <strong>להבקיע.</strong> מלשון בקיעה, ורוצה לומר, להפריד המחנה, ולעבור דרך בה:


## פרק ד
### פסוק א
 <strong>והנושה.</strong> המלוה, כמו (דברים כד יא): והאיש אשר אתה נושה בו:

### פסוק ב
 <strong>אסוך.</strong> שם כלי השמן, ויקרא כן על שם שסכין ומושחין ממנו:

### פסוק ד
 <strong>בעדך.</strong> כנגדך: 
 <strong>תסיעי.</strong> תעקרי ממקומה:

### פסוק ז
 <strong>נשיך.</strong> הלואתך: 
### פסוק ח
 <strong>מדי.</strong> מתי, רצה לומר: בכל זמן: 
### פסוק ט
 <strong>אישה.</strong> בעלה:

### פסוק י
 <strong>קיר.</strong> כותל: 
 <strong>ונשים.</strong> מלשון שימה:

### פסוק יג
 <strong>חרדת.</strong> ענין תנועה חזקה, ואם היא מבלי פחד, כמו (שמואל א טז ד): ויחרדו זקני העיר לקראתו:

### פסוק טז
 <strong>חיה.</strong> כן נקראת היולדת, ובדברי רבותינו ז״ל (יומא עג ב): והחיה תנעול את הסנדל: 
 <strong>תכזב.</strong> ענינו דבר הנפסק, כמו (ישעיהו נח יא): אשר לא יכזבו מימיו:

### פסוק כב
 <strong>וארוצה.</strong> ענין מהירות ההליכה:

### פסוק כד
 <strong>תעצר.</strong> תעכב, כמו (שופטים יג טו): נעצרה נא אותך:

### פסוק כה
 <strong>הלז.</strong> הזאת:

### פסוק כז
 <strong>להדפה.</strong> לדחפה, כמו (תהלים א ד): אשר תדפנו רוח:

### פסוק כח
 <strong>תשלה.</strong> ענין שגגה ושכחה, כמו (שמואל ב ו ז): על השל, ורוצה לומר: תטעה:

### פסוק כט
 <strong>משענתי.</strong> המטה אשר נשען בו: 
 <strong>תעננו.</strong> מלשון עניה ותשובה:

### פסוק לא
 <strong>קשב.</strong> ענין האזנה: 
 <strong>הקיץ.</strong> ענין הערה:

### פסוק לד
 <strong>ויגהר.</strong> ענין השתטחות הגוף, כמו (מלכים א יח מב): ויגהר ארצה: 
 <strong>ויחם.</strong> מלשון חמימה:

### פסוק לה
 <strong>ויזורר.</strong> ענין עטוש, כי עטישותיו תהל אור (איוב מא י), תרגומו: זרירוהי: 
 <strong>ויפקח.</strong> פתח, כמו (שם כז יט): עיניו פקח:

### פסוק לח
 <strong>שפות.</strong> ענין העמדת הסיר במקום מושבה, כמו (יחזקאל כד ג): שפות הסיר שפות: 
 <strong>הסיר.</strong> הקדרה: 
 <strong>נזיד.</strong> תבשיל, כמו (בראשית כה כט): ויזד יעקב נזיד: 
### פסוק לט
 <strong>אורות.</strong> ענינו צמחי שדה, כמו (ישעיהו כו יט): טל אורות טלך: 
 <strong>פקועות שדה.</strong> הם הגדלים על גפן שדה, והמה מרים, ועושים מהם שמן ובדברי רבותינו ז״ל (שבת פרק ב משנה ב) נקרא שמן פקועות: 
 <strong>ויפלח.</strong> ענין בקיעה, כמו (שיר השירים ד ג): כפלח הרמון:

### פסוק מב
 <strong>מבעל שלשה.</strong> שם מקום: 
 <strong>בכורים.</strong> מלשון בכור, ורצה לומר: דבר הנקצר ראשון: 
 <strong>וכרמל.</strong> כן יקרא שבלים רכים: 
 <strong>בצקלונו.</strong> תרגם יונתן: בקליפותיהן:


## פרק ה
### פסוק ב
 <strong>וישבו.</strong> מלשון שביה:

### פסוק ג
 <strong>גברתה.</strong> אשת אדונה: 
 <strong>אחלי.</strong> ענין בקשה, כמו (שמות לב יא): ויחל משה:

### פסוק ה
 <strong>ספר.</strong> אגרת: 
 <strong>חליפות.</strong> כן יקראו הבגדים, כי בהסיר האחת, יחליף אחרת תחתיה:

### פסוק ז
 <strong>מתאנה.</strong> מבקש עלילה, כמו (שופטים יד ד): תואנה הוא מבקש:

### פסוק י
 <strong>מלאך.</strong> שליח:

### פסוק יא
 <strong>והניף.</strong> מלשון הנפה והרמה:

### פסוק יג
 <strong>אבי.</strong> רצה לומר, שר וקצין כהאב על הבן: 
 <strong>ואף כי.</strong> הוא כענין כל שכן:

### פסוק טו
 <strong>ברכה.</strong> מנחה, כמו (בראשית לג יא): קח נא את ברכתי:

### פסוק טז
 <strong>ויפצר.</strong> ענין רבוי הדברים ופתוי: 
 <strong>וימאן.</strong> לא רצה:

### פסוק יז
 <strong>ולא יתן.</strong> הוא מלשון שאלה, וכן (שמואל ב יג כו): ולא ילך אתנו אמנון: 
 <strong>צמד.</strong> זוג: 
 <strong>פרדים.</strong> הם הנולדים מן הסוס והחמור:

### פסוק יח
 <strong>בית רמון.</strong> בית עבודת זרה ששמה רמון:

### פסוק יט
 <strong>כברת.</strong> הוא מיל, וכן (בראשית מח ז): כברת ארץ:

### פסוק כ
 <strong>חשך.</strong> מנע, כמו (שם כב טז): ולא חשכת:

### פסוק כא
 <strong>ויפול.</strong> ענין הטיה, כמו (שם כד סד): ותפול מעל הגמל: 
 <strong>השלום.</strong> בה״א השאלה:

### פסוק כג
 <strong>הואל.</strong> רצה, כמו (לקמן ו ג): הואל נא ולך: 
 <strong>ויפרוץ.</strong> הוא הפוך מן ויפצר, והיא היא: 
 <strong>ויצר.</strong> וקשר, כמו (ישעיהו ח טז): צור תעודה: 
 <strong>חריטים.</strong> מין כיסים, וכן (שם ג כב): והמטפחות והחריטים: 
### פסוק כה
 <strong>אנה ואנה.</strong> לפה ולפה:


## פרק ו
### פסוק ב
 <strong>קורה.</strong> עץ עב, כמו (שיר השירים א יז): קורות בתינו ארזים:

### פסוק ג
 <strong>הואל.</strong> רצה:

### פסוק ד
 <strong>ויגזרו.</strong> ענין חתוך, כמו (מלכים א ג כה): גזרו את הילד:

### פסוק ו
 <strong>ויקצב.</strong> ענין כריתה וחתוך, וכן (שיר השירים ד ב): כעדר הקצובות: 
 <strong>ויצף.</strong> שט למעלה, כמו (דברים יא ד): אשר הציף:

### פסוק ח
 <strong>פלוני.</strong> מכוסה: 
 <strong>אלמוני.</strong> מלשון אלם, כי לא ידובר בו, וכן (שמואל א כא ג): ואת הנערים יודעתי אל מקום פלוני אלמוני:

### פסוק ט
 <strong>נחתים.</strong> ענין ירידה, כמו (יואל ד יא): הנחת ה׳ גבוריך, כי במקום מורד ירדו להסתר:

### פסוק יג
 <strong>איכה הוא.</strong> אנה הוא, כמו (שיר השירים א ז): איכה תרעה, ואם (פירוש: למרות) שהוא בחול״ם:

### פסוק יד
 <strong>כבד.</strong> הרבה: 
 <strong>ויקיפו.</strong> וסבבו:

### פסוק יז
 <strong>פקח.</strong> פתח: 
 <strong>נא.</strong> עתה:

### פסוק כא
 <strong>אבי.</strong> רצה לומר: רבי:

### פסוק כב
 <strong>האשר.</strong> בה״א התימה:

### פסוק כג
 <strong>ויכרה.</strong> עשה סעודה, כמו (איוב מ ל): יכרו עליו חברים:

### פסוק כה
 <strong>דביונים.</strong> צואה הזב מן היונים, כי [ אשר ] יזוב (ויקרא טו כה) תרגומו: ארי ידוב, ובהם היו מדליקין האש, לחסרון העצים בעבור המצור:

### פסוק כז
 <strong>היקב.</strong> הוא גת היין:

### פסוק כט
 <strong>ותחביא.</strong> הסתירה:

### פסוק לב
 <strong>הראיתם.</strong> בה״א השאלה: 
 <strong>ולחצתם.</strong> ענין דחק:

### פסוק לג
 <strong>אוחיל.</strong> אקוה, כמו (איכה ג כא): על כן אוחיל לו:


## פרק ז
### פסוק ב
 <strong>השליש.</strong> שר וחשוב, כמו (שמות טו ד): ומבחר שלישיו: 
 <strong>נשען.</strong> נסמך: 
 <strong>ארובות.</strong> חלונות, כמו (הושע יג ג): וכעשן מארבה: 
 <strong>הנכה.</strong> הנה אתה, והוא כמו הנך, והה״א נוספת, ודוגמתו (שמואל א א כו): הנצבת עמכה, ומשפטו: עמך:

### פסוק ד
 <strong>ונפלה.</strong> ענין נטיה, כמו (ירמיהו לז יג): אל הכשדים אתה נופל:

### פסוק ה
 <strong>בנשף.</strong> בערב, כמו (ישעיהו ה יא) מאחרי בנשף:

### פסוק ט
 <strong>מחשים.</strong> שותקים, כמו (לעיל ב ג): גם אני ידעתי החשו: 
 <strong>וחכינו.</strong> ענין איחור והמתנה, כמו (לקמן ט ג): ונסתה ולא תחכה:

### פסוק יג
 <strong>הנם.</strong> הנה הם: 
 <strong>המון.</strong> ענין רבוי עם: 
 <strong>תמו.</strong> נשלמו:

### פסוק טו
 <strong>בחפזם.</strong> ענין מהירות, כמו (שמואל ב ד ד): ויהי בחפזה לנוס:


## פרק ח
### פסוק ו
 <strong>סריס.</strong> שר: 
 <strong>עזבה.</strong> הניחה:

### פסוק ט
 <strong>בנך.</strong> רצה לומר: מכניע לך כבן לאביו:

### פסוק יא
 <strong>בוש.</strong> ענין איחור, כמו (שופטים ג כה): ויחילו עד בוש:

### פסוק יב
 <strong>תשלח.</strong> ההבער קרוי שלוח, כי עשה יעשה שליחותו, שהולך ממקום למקום ושורף הכל: 
 <strong>ועולליהם.</strong> בניהם הקטנים: 
 <strong>תרטש.</strong> ענין בקיעה, כמו (הושע יד א): עולליהם ירוטשו:

### פסוק טו
 <strong>המכבר.</strong> תרגם יונתן: גונבא, והוא מין בגד עב, כי ותכסהו בשמיכה (שופטים ד יח), תרגומו כמו כן: בגונבא:

### פסוק יט
 <strong>ניר.</strong> כמו נר, ורוצה לומר: מלך, המאיר כנר:


## פרק ט
### פסוק א
 <strong>פך.</strong> שם כלי מיוחד לשמן:

### פסוק ג
 <strong>תחכה.</strong> תמתין ותאחר, כמו (לעיל ז ט): וחכינו עד אור הבקר:

### פסוק י
 <strong>בחלק.</strong> הנחלה יקרא כן, כי נחלק לו:

### פסוק יא
 <strong>שיחו.</strong> דברו, כמו (מלכים א יח כז): כי שיח וכי שיג לו:

### פסוק יג
 <strong>גרם.</strong> עצם וגרם, אחד הוא, כמו (משלי כה טו): תשבר גרם, וכמו שעצמות הדבר נקרא בלשון עצם, כמו שכתוב (בראשית ז יג): בעצם היום, כמו כן נקרא בלשון גרם: 
 <strong>המעלות.</strong> המדרגות:

### פסוק יד
 <strong>ויתקשר.</strong> כן נקרא המרד, כי רבים יתקשרו באגודה אחת:

### פסוק טו
 <strong>נפשכם.</strong> רצונכם, כמו (דברים כג כה): ואכלת ענבים כנפשך: 
 <strong>פליט.</strong> שום שארית, וכן (ירמיהו מב וז): שריד ופליט:

### פסוק יז
 <strong>והצופה.</strong> הוא העומד במקום גבוה, להביט למרחוק: 
 <strong>שפעת.</strong> מלשון שפע וריבוי וכמו (ישעיהו ס ו) שפעת גמלים תכסך: 
 <strong>רכב.</strong> רוכב סוס:

### פסוק יח
 <strong>סוב.</strong> מלשון סבוב: 
 <strong>עד הם.</strong> עד אליהם:

### פסוק כא
 <strong>בחלקת.</strong> בנחלת שדה:

### פסוק כה
 <strong>שלשה.</strong> ענין שר, כמו (שמות טו ד): ומבחר שלישיו: 
 <strong>שא.</strong> הגבה אותו: 
 <strong>צמדים.</strong> חבורים יחד, כמו (במדבר יט טו): צמיד פתיל: 
 <strong>נשא עליו.</strong> העמיס עליו: 
 <strong>המשא.</strong> הנבואה:

### פסוק כו
 <strong>אמש.</strong> יאמר על הלילה העבר, כמו (בראשית לא מב): ויוכח אמש:

### פסוק ל
 <strong>בפוך.</strong> הוא כחול שחור, וכן (ירמיהו ד ל): כי תקרעי בפוך עיניך: 
 <strong>ותיטב.</strong> ענין תקון, כמו (שם ב לג): מה תיטבי דרכך: 
 <strong>ותשקף.</strong> ראתה והביטה:

### פסוק לב
 <strong>סריסים.</strong> שרים:

### פסוק לג
 <strong>שמטוה.</strong> ענין הזזה מן המקום, כמו (שמואל ב ו ו): שמטו הבקר: 
 <strong>ויז.</strong> מלשון הזיה ונטיפה:

### פסוק לה
 <strong>הגלגלת.</strong> הראש:

### פסוק לז
 <strong>כדומן.</strong> כזבל, כמו (ירמיהו ח ב): לדומן על פני האדמה:


## פרק י
### פסוק א
 <strong>האמנים.</strong> כן יקראו מגדלי הילדים, כמו (ישעיהו ס ד): על צד תאמנה:

### פסוק ב
 <strong>והנשק.</strong> כלי המלחמה, כמו (שם כב ח): נשק בית היער:

### פסוק ז
 <strong>בדודים.</strong> כעין קדירות, וכן (שמואל א ב יד): והכה בכיור או בדוד:

### פסוק ח
 <strong>צבורים.</strong> קבוצים, כמו (בראשית מא מט): ויצבור יוסף:

### פסוק י
 <strong>אפוא.</strong> תרגם יונתן: כען, והוא תרגום של ׳עתה׳:

### פסוק יא
 <strong>ומידעיו.</strong> קרוביו, כמו (רות ב א): מודע לאישה: 
 <strong>וכהניו.</strong> כהני הבעל: 
 <strong>שריד.</strong> שארית:

### פסוק יב
 <strong>בית עקד הרועים.</strong> בית שהרועים גוזזים בו הצאן, ולפי שהדרך לעקדם ולקושרם בעת הגזיזה, קרוי עקד, מלשון (בראשית כב ט): ויעקוד את יצחק: 
### פסוק טז
 <strong>בקנאתי.</strong> ענין נקימה, כמו (במדבר כה יא): בקנאו את קנאתי:

### פסוק יט
 <strong>אל יפקד.</strong> אל יחסר, כמו (שם לא מט): ולא נפקד ממנו איש: 
 <strong>בעקבה.</strong> תרגם יונתן: בחוכמא, וכן (בראשית כז לו): ויעקבני זה פעמים:

### פסוק כ
 <strong>קדשו.</strong> הזמינו: 
 <strong>עצרה.</strong> אסיפה וקבוץ, כמו (ירמיהו ט א): עצרת בוגדים:

### פסוק כב
 <strong>המלתחה.</strong> הוא מקום גנוזת כריכי מלבושי כהני הבעל, והוא הפוך מן (איוב לח ט): וערפל חתולתו, וכן תרגם יונתן: קומטריא, ובמשנה (כלים פרק טז משנה ז): כסוי קמטרא טהור:

### פסוק כג
 <strong>חפשו.</strong> חקרו, כמו (איכה ג מ): נחפשה דרכינו:

### פסוק כה
 <strong>לרצים.</strong> הרצים רגלי לפני מרכבתו: 
 <strong>ולשלשים.</strong> ולשרים:

### פסוק כו
 <strong>וישרפוה.</strong> כל אחת ואחת:

### פסוק כז
 <strong>ויתצו.</strong> מלשון נתיצה ושבירה: 
 <strong>למוצאות.</strong> להפנות שם לגדולים:

### פסוק לב
 <strong>לקצות.</strong> להכרית, כמו (דברים כה יב): וקצותה את כפה:


## פרק יא
### פסוק ד
 <strong>לכרי.</strong> כמו לכרים, ויקראו כן השרים, על דרך השאלה, וכמו שכתוב (ישעיהו לד ו): מדם כרים ועתודים:

### פסוק ו
 <strong>מסח.</strong> מלשון היסח הדעת:

### פסוק ז
 <strong>הידות.</strong> החלקים, כמו (בראשית מז כד): וארבע הידות:

### פסוק ח
 <strong>והקפתם.</strong> וסבבתם: 
 <strong>השדרות.</strong> כמו הסדרות, בסמ״ך, והוא מלשון סדור ועריכה, וכמו שהחיל המסודר יקראו מערכת, כמו כן יקראו סדרות:

### פסוק י
 <strong>השלטים.</strong> כעין מגינים:

### פסוק יא
 <strong>מכתף.</strong> מצד:

### פסוק יב
 <strong>הנזר.</strong> הכתר: 
 <strong>העדות.</strong> מלשון עדי וקשוט או על הספר תורה יאמר:

### פסוק יח
 <strong>ויתצהו.</strong> מלשון נתיצה ושבירה: 
 <strong>היטב.</strong> רוצה לומר: בחוזק, וכן (דברים ט כא): טחון היטב: 
 <strong>מתן.</strong> כך שמו:

### פסוק כ
 <strong>שקטה.</strong> נחה:


## פרק יב
### פסוק ג
 <strong>הורהו.</strong> למדהו, כמו (ישעיהו כח ט): את מי יורה דעה:

### פסוק ז
 <strong>בדק.</strong> מקום השבר והרעוע, יקרא בדק, כי מהצורך לבדוק ולחפש אחריו, כמו (יחזקאל כז ט): מחזיקי בדקך:

### פסוק ט
 <strong>ויאותו.</strong> נתרצו, כמו (בראשית לד טו): בזאת נאות לכם:

### פסוק י
 <strong>ארון.</strong> ארגז: 
 <strong>ויקב.</strong> עשה נקב, ולתוספת ביאור אמר חור, כי חור הוא נקב: 
 <strong>שומרי הסף.</strong> שומרי מזתות השערים, כי סף הוא מזוזה, וכן תרגם יונתן: 
 <strong>אמרכליא.</strong> והאמרכלים היו שבעה, לשבעה שערי העזרה:

### פסוק יא
 <strong>ויצורו.</strong> מלשון צורה: 
 <strong>וימנו.</strong> מלשון מנין ומספר:

### פסוק יב
 <strong>המתכן.</strong> המנוי, כמו (שמות ה ח): 
 <strong>מתכונת הלבנים.</strong> על ידי אל ידי: 
 <strong>לחרשי.</strong> לאומני:

### פסוק יג
 <strong>ולחוצבי.</strong> לכורתי:

### פסוק יד
 <strong>ספות.</strong> שם כלים עשוים כצורת כדים, כי תרגם יונתן: קולין, וכן וכדה על שכמה (בראשית כד מה), תרגם אונקלוס: וקולתה: 
 <strong>מזמרות.</strong> כלי זמר: 
 <strong>מזרקות.</strong> ספלים, לזרוק מהם דם הקרבנות:


## פרק יג
### פסוק ד
 <strong>ויחל.</strong> ויתפלל: 
 <strong>לחץ.</strong> דחק:

### פסוק ה
 <strong>שלשום.</strong> יום השלישי שלפני היום:

### פסוק ז
 <strong>לדוש.</strong> מלשון דישה וכתישה:

### פסוק יז
 <strong>ירה ויור.</strong> ענין השלכת חצים:

### פסוק כג
 <strong>ויחן.</strong> מלשון חנינה וחמלה: 
 <strong>ולא אבה.</strong> ולא רצה:


## פרק יד
### פסוק ו
 <strong>על בנים.</strong> בעבור בנים:

### פסוק ט
 <strong>החוח.</strong> מין קוץ: 
 <strong>ותרמוס.</strong> מלשון רמיסה ודריכה:

### פסוק י
 <strong>ונשאך לבך.</strong> ענין התרוממות וגאוה: 
 <strong>תתגרה.</strong> ענין התחלת הריב:

### פסוק יד
 <strong>התערובות.</strong> מלשון ערבון ומשכון:

### פסוק כו
 <strong>מורה.</strong> מלשון תמורה וחלוף: 
 <strong>ואפס.</strong> הוא כענין לא:

### פסוק כז
 <strong>למחות.</strong> מלשון מחיה ומחיקה:


## פרק טו
### פסוק א
 <strong>עזריה.</strong> הוא עוזיהו, האמור בדברי הימים (ב כו א ג), ולמטה (פסוקים ל לב לד):

### פסוק י
 <strong>קבל עם.</strong> תרגום של ׳נגד׳, הוא ׳קבל׳:

### פסוק יג
 <strong>ירח.</strong> חדש, על שהוא נמנה במהלך הירח:

### פסוק יט
 <strong>ידיו.</strong> כח ידיו: 
 <strong>להחזיק.</strong> מלשון חזק:

### פסוק כה
 <strong>שלישו.</strong> שר שלו:

### פסוק כט
 <strong>אבל בית מעכה.</strong> כן שם העיר: 
 <strong>הגלילה.</strong> ארץ הגליל:

### פסוק לז
 <strong>החל.</strong> התחיל: 
 <strong>להשליח.</strong> לגרות ולהסית, כמו (שמות ח יז): הנני משליח בך:


## פרק טז
### פסוק ג
 <strong>הוריש.</strong> גירש:

### פסוק ה
 <strong>ויצרו.</strong> מלשון מצור:

### פסוק ו
 <strong>וינשל.</strong> ענין השלכה, כמו (דברים ז א): ונשל גוים רבים:

### פסוק ח
 <strong>בית ה׳.</strong> בבית ה׳:

### פסוק טו
 <strong>לבקר.</strong> לדרוש, כמו (ויקרא יג לו): לא יבקר הכהן:

### פסוק יז
 <strong>ויקצץ.</strong> ענין כריתה: 
 <strong>המכונות.</strong> מלשון כן ובסיס: 
 <strong>הכיור.</strong> כעין דוד גדול, עשוי לרחצה: 
 <strong>הים.</strong> עשוי כגיגית גדולה: 
 <strong>מרצפת.</strong> ענין הצעת אבנים בקרקע:

### פסוק יח
 <strong>מוסך.</strong> מלשון סכך:


## פרק יז
### פסוק ד
 <strong>ויעצרהו.</strong> עכבו ומנעו, כמו (לעיל ד כד): אל תעצר לי: 
 <strong>כלא.</strong> ענין תפיסה, כמו (ירמיהו לב ג): אשר כלאו צדקיהו:

### פסוק ה
 <strong>ויצר.</strong> מלשון מצור:

### פסוק ו
 <strong>ויגל.</strong> מלשון גלות: 
 <strong>ויושב.</strong> מלשון ישיבה:

### פסוק ח
 <strong>הוריש.</strong> גירש:

### פסוק ט
 <strong>ויחפאו.</strong> מלשון חפוי וכסוי, ורוצה לומר: הסתירו, כדבר המכוסה: 
 <strong>כן.</strong> ראוי והגון, כמו (שופטים יב ו): ולא יכין לדבר כן:

### פסוק יב
 <strong>הגלולים.</strong> מלשון גלל וצואה, והם העבודת גלולים:

### פסוק יד
 <strong>ערפם.</strong> הוא אחורי הראש:

### פסוק טו
 <strong>כהם.</strong> כמו הם:

### פסוק טז
 <strong>מסכה.</strong> ענין יציקת מתכת, כמו (ישעיהו מ יט): הפסל נסך חרש:

### פסוק יז
 <strong>ויקסמו וגו׳ וינחשו.</strong> ענין כשוף וניחוש:

### פסוק יח
 <strong>ויתאנף.</strong> מלשון אף וחימה, כמו (מלכים א ח מו): ואנפת בם:

### פסוק כ
 <strong>ויענם.</strong> מלשון עינוי: 
 <strong>שוסים.</strong> בוזזים, כמו (שמואל א כג א): והמה שוסים:

### פסוק כז
 <strong>ויורם.</strong> ענין למוד, כמו (ישע׳ כח): יורה דעה:

### פסוק לו
 <strong>נטויה.</strong> המשיל לגבור הנוטה זרועו במלחמה:


## פרק יח
### פסוק ד
 <strong>וכתת.</strong> ענין כתישה, כמו (שם ב ד): וכתתו חרבותם:

### פסוק ט
 <strong>ויצר.</strong> מלשון מצור:

### פסוק יא
 <strong>וינחם.</strong> הניחם:

### פסוק יג
 <strong>הבצרות.</strong> מלשון מבצר: 
 <strong>ויתפשם.</strong> לכדם:

### פסוק טו
 <strong>בית ה׳.</strong> בבית ה׳:

### פסוק טז
 <strong>קצץ.</strong> כרת וקלף: 
 <strong>האומנות.</strong> מפתני הבית, וכן תרגם יונתן: סקופיא:

### פסוק יז
 <strong>כבד.</strong> ענין רבוי: 
 <strong>בתעלת הברכה.</strong> הברכה היא מקום בנוי באבנים ובסיד, ושם מתכנסים המים, והתעלה היא החפירה הסמוך לה, ובעת הצורך ממשיכים לה אמת המים מן הבריכה, וכן (שם ז ג): אל קצה תעלת הבריכה: 
 <strong>במסלת.</strong> בדרך הכבושה:

### פסוק כא
 <strong>משענת.</strong> ענין סמיכה: 
 <strong>הקנה.</strong> המטה: 
 <strong>הרצוץ.</strong> השבור ומרוסס, כמו (עמוס ד א): הרוצצות אביונים: 
 <strong>ונקבה.</strong> מלשון נקב וחור:

### פסוק כג
 <strong>התערב.</strong> מלשון ערבון ומשכון, כי כששנים חלוקים בדבר מה, וכל אחד מחייב עצמו בממון באם לא יהיה כדבריו, הדרך הוא שכל אחד נותן ערבון, להיות בטוח ומקויים:

### פסוק כד
 <strong>פחת.</strong> ענין שררה:

### פסוק כה
 <strong>המבלעדי.</strong> ענינו כמו זולת:

### פסוק כז
 <strong>העל.</strong> כמו האל: 
 <strong>חוריהם.</strong> מלשון חור ונקב, ורצה לומר: צואה היוצאת מנקב פי הטבעת: 
 <strong>שיניהם.</strong> הוא מי רגלים, והוא קרוב מלשון שתן:

### פסוק כט
 <strong>ישיא.</strong> ענין הסתה ופתוי, כמו (בראשית ג יג): הנחש השיאני:

### פסוק לא
 <strong>ברכה.</strong> ענינו מנחה ותשורת שלום, כמו (שם לג יא): קח נא את ברכתי:

### פסוק לב
 <strong>ותירוש.</strong> ענבי היין: 
 <strong>זית יצהר.</strong> זיתים המושכין שמן: 
 <strong>יסית.</strong> מלשון הסתה ופיתוי:

### פסוק לד
 <strong>הנע.</strong> מלשון נע: 
 <strong>ועוה.</strong> מלשון עוות ועקום:

### פסוק לו
 <strong>והחרישו.</strong> שתקו:


## פרק יט
### פסוק ג
 <strong>ותוכחה.</strong> מלשון ויכוח וברור דברים: 
 <strong>ונאצה.</strong> ענין בזיון, כמו (שמואל א ב יז): כי נאצו האנשים: 
 <strong>משבר.</strong> הוא מקום מושב היולדות, וכן (הושע יג יג): במשבר בנים: 
### פסוק ד
 <strong>אולי.</strong> הלואי, כמו (שמואל ב טז יב): אולי יראה ה׳ בעיני: 
 <strong>והוכיח.</strong> נתווכח:

### פסוק ו
 <strong>גדפו.</strong> חרפו:

### פסוק ז
 <strong>רוח.</strong> רצון, כמו (יחזקאל א יב): אל אשר יהיה שמה הרוח ללכת:

### פסוק י
 <strong>ישיאך.</strong> יסית ויפתה אותך:

### פסוק טז
 <strong>פקח.</strong> פתח כמו (זכריה יב ד): אפקח את עיני:

### פסוק כג
 <strong>כרמלו.</strong> מקום שדות וכרמים משובחים, קרוי כרמל:

### פסוק כד
 <strong>קרתי.</strong> חפרתי אחר מקור, והוא מלשון (משלי ל יז): יקרוה עורבי נחל, שהוא ענין נקב ובקוע: 
 <strong>זרים.</strong> שוטפים, כמו (חבקוק ג י): זרם מים עבר: 
 <strong>ואחריב.</strong> מלשון חורב ויובש: 
 <strong>פעמי.</strong> רגלי: 
 <strong>יאור.</strong> ענין נהר ונחל: 
 <strong>מצור.</strong> ענין חתק, והוא מלשון צור:

### פסוק כה
 <strong>להשות.</strong> מלשון שאיה ושממון, כמו (איוב ל ג): אמש שואה ומשואה: 
 <strong>גלים.</strong> הוא כענין תל: 
 <strong>נצים.</strong> פרחים, כמו (שיר השירים ז יג): הנצו הרמונים:

### פסוק כו
 <strong>חתו.</strong> נשברו: 
 <strong>ושדפה.</strong> מלשון (מלכים א ח ל): שדפון ירקון, והוא לקות הזרע:

### פסוק כז
 <strong>התרגזך.</strong> ענין תנועת חרדת המהירות, וכן (ישעיהו כג יא): הרגוז ממלכות:

### פסוק כח
 <strong>ושאננך.</strong> הוא מלשון שאון והמייה: 
 <strong>חחי.</strong> הוא הטבעת המושם בפי הבהמה שעסקיה רעים, למושכה על ידו, וכן (יחזקאל כט ד): ונתתי חחים בלחייך: 
 <strong>ומתגי.</strong> הוא כעין רסן, כמו (משלי כו ג): מתג לחמור:

### פסוק כט
 <strong>ספיח.</strong> הוא הצומח מהגרעין הנופל מאליו, כמו (ויקרא כה ה): ספיח קצירך: 
 <strong>סחיש.</strong> ענינו ספיחי ספיחים, או ספיחי האילנות, ואין לו דומה:

### פסוק לב
 <strong>יורה.</strong> ישליך: 
 <strong>ולא יקדמנה.</strong> לא יערוך לפניה, כי התרגום של ׳לפני׳, הוא ׳קדם׳, וכן (מיכה ו ו): במה אקדם ה׳: 
 <strong>סללה.</strong> הוא צבור העפר ששופכין מול העיר, ועולים בה להלחם, וכן (ירמיהו ו ו): ושפכו על ירושלים סוללה:

### פסוק לד
 <strong>וגנותי.</strong> מלשון הגנה:


## פרק כ
### פסוק ב
 <strong>הקיר.</strong> הכותל:

### פסוק ג
 <strong>אנה.</strong> הוא ענין לשון בקשה: 
 <strong>נא.</strong> עתה:

### פסוק ד
 <strong>התיכונה.</strong> האמצעית:

### פסוק ז
 <strong>דבלת תאנים.</strong> הם התאנים הנדרסים יחד: 
 <strong>השחין.</strong> מין נגע שנחלה על ידה, וכן (שמות ט ט): לשחין פורח אבעבועות: 
 <strong>ויחי.</strong> ענין רפואה, כמו (יהושע ה ח): עד חיותם:

### פסוק ח
 <strong>מה אות.</strong> מלת ׳מה׳, יורה על גודל הדבר וחשיבותו, כמו (תהלים ח ט): מה אדיר שמך: 
 <strong>אות.</strong> מופת:

### פסוק יג
 <strong>נכתה.</strong> ענין אוצר נחמד, וכן (בראשית לז כה): נכאת וצרי, שרוצה לומר: דברים נחמדים:

### פסוק יד
 <strong>ומאין.</strong> מאיזה מקום: 
### פסוק יח
 <strong>סריסים.</strong> שרים וממונים:

### פסוק כ
 <strong>הברכה.</strong> בנין אבנים על אסיפת המים: 
 <strong>התעלה.</strong> חפירה למים:


## פרק כא
### פסוק ב
 <strong>הוריש.</strong> גירש:

### פסוק ג
 <strong>צבא השמים.</strong> כוכבים ומזלות:

### פסוק ח
 <strong>להניד.</strong> מלשון נדידה:

### פסוק ט
 <strong>ויתעם.</strong> מלשון תועה:

### פסוק יב
 <strong>תצלנה.</strong> ענין תנועות הרעדה, כמו (חבקוק ג טז) צללו שפתי:

### פסוק יג
 <strong>קו.</strong> חבל: 
 <strong>ומחיתי.</strong> מלשון מחיה ומחיקה, ורוצה לומר, אקנח: 
 <strong>הצלחת.</strong> הוא כעין קדירה, כמו (דברי הימים ב לה יג): ובדודים ובצלחת:

### פסוק יד
 <strong>ונטשתי.</strong> ועזבתי: 
 <strong>ולמשסה.</strong> ענין דריכה ורמיסה, כמו (ישעיהו מב כד): מי נתן למשיסה יעקב:

### פסוק יח
 <strong>בגן עזא.</strong> כך שם הגן:

### פסוק כג
 <strong>ויקשרו.</strong> ענין מרד:


## פרק כב
### פסוק ד
 <strong>ויתם.</strong> מלשון תם והשלמה: 
 <strong>שומרי הסף.</strong> הם השוערים:

### פסוק ה
 <strong>על יד.</strong> ביד: 
 <strong>בדק הבית.</strong> רעוע הבית, על שם שבודקים ומחפשים אחר מקום השבור והרעוע:

### פסוק ו
 <strong>ואבני מחצב.</strong> אבנים הנכרתים ממקום גדולם:

### פסוק ח
 <strong>על שפן.</strong> אל שפן:

### פסוק ט
 <strong>התיכו.</strong> ענין הצקה שעל ידי האור, כמו (יחזקאל כב כב): כהתוך כסף:

### פסוק יג
 <strong>נצתה.</strong> מלשון הצתה והבערה:

### פסוק יז
 <strong>תכבה.</strong> מלשון כבוי:

### פסוק יט
 <strong>רך לבבך.</strong> הוא ההפוך מקשה הלב: 
 <strong>ותכנע.</strong> מלשון הכנעה: 
 <strong>לשמה.</strong> מלשון שממה:

### פסוק כ
 <strong>אוספך.</strong> ענין מיתה, כמו (במדבר כ כד): יאסף אהרן: 
 <strong>ונאספת.</strong> ענין הכנסה, כמו (שופטים יט יח): ואין איש מאסף אותו:


## פרק כג
### פסוק ד
 <strong>שומרי הסף.</strong> השוערים: 
 <strong>בשדמות קדרון.</strong> במישור הסמוך לנחל קדרון:

### פסוק ה
 <strong>והשבית.</strong> ענין בטול: 
 <strong>הכמרים.</strong> הם כהני עבודה זרה הלובשים שחורים, וכן (הושע י ה): וכמריו עליו יגילו:

### פסוק ז
 <strong>ויתץ.</strong> מלשון נתיצה: 
 <strong>הקדשים.</strong> דבר המובדל מן האדם, ואף בעבור הטומאה והאיסור, נקרא בלשון קודש, וכן (דברים כב ט): פן תקדש המלאה:

### פסוק יא
 <strong>וישבת.</strong> ענין בטול: 
 <strong>נתן מלך.</strong> כך שמו: 
 <strong>בפרורים.</strong> ירעשו מגרשות (יחזקאל כז כח) תרגום ירושלמי: פרוריא, ובדברי רבותינו ז״ל (כתובות נד א): בבל וכל פרורהא:

### פסוק יב
 <strong>נתץ.</strong> שבר וכתת:

### פסוק יז
 <strong>הציון.</strong> הוא סימן מצבת מת, וכן (יחזקאל לט טו): ובנה אצלו ציון: 
 <strong>הלז.</strong> הזה:

### פסוק יח
 <strong>ינע.</strong> מלשון תנועה:

### פסוק כד
 <strong>התרפים.</strong> הם העשויים בצורת אדם, ומגידים עתידות על ידי כישוף: 
 <strong>בער.</strong> פנה מן הארץ: 
 <strong>הקים.</strong> מלשון קיום: 
 <strong>בית ה׳.</strong> בבית ה׳:

### פסוק כה
 <strong>מאודו.</strong> עשרו, כמו (דברים ו ה): ובכל מאדך:

### פסוק כט
 <strong>נכה.</strong> תרגם יונתן: חגירא, והוא מענין שבירה, וכן (שמואל ב ד ד): בן נכה רגלים: 
 <strong>על נהר.</strong> סמוך לנהר:

### פסוק לג
 <strong>ויאסרהו.</strong> קשרו:

### פסוק לד
 <strong>ויסב.</strong> ויסבב:

### פסוק לה
 <strong>נגש.</strong> דחק וכפה:


## פרק כד
### פסוק ב
 <strong>גדודי.</strong> חיילי צבא:

### פסוק יד
 <strong>זולת.</strong> רק:

### פסוק טו
 <strong>אילי.</strong> הם השרים הגדולים והחזקים, כי הוא ענין חוזק רב, כמו (בראשית לא כט): יש לאל ידי:

### פסוק יז
 <strong>תחתיו.</strong> במקומו:


## פרק כה
### פסוק א
 <strong>ויחן.</strong> מלשון חניה:

### פסוק ה
 <strong>נפצו.</strong> נתפזרו:

### פסוק ו
 <strong>ויתפשו.</strong> אחזו בחזקה:

### פסוק ז
 <strong>בנחשתים.</strong> בשלשלאות נחושת:

### פסוק י
 <strong>נתצו.</strong> שברו וכתתו:

### פסוק יא
 <strong>הנופלים.</strong> הם היוצאים מעצמן, למסור עצמן ולשכון בינותם, וכן (ירמיהו לז יג): אל הכשדים אתה נופל: 
 <strong>ההמון.</strong> העם הרב:

### פסוק יב
 <strong>לכורמים.</strong> לעבוד הכרמים: 
 <strong>וליוגבים.</strong> ענין בורות, כמו (לעיל ג טז): עשה הנחל הזה גבים גבים, ורוצה לומר לעבוד השדות בחפירות ובורות. או הוא כמו ליוקבים, מלשון יקב היין, כי גיכ״ק מתחלף, ורוצה לומר, לדרוך ולהמשיך היין אל היקב: 
### פסוק יג
 <strong>בית ה׳.</strong> בבית ה׳: 
 <strong>המכונות.</strong> הם כני ובסיסי הכיורות: 
 <strong>ים.</strong> כעין גיגית גדולה, עשויה לרחוץ בה:

### פסוק יד
 <strong>הסירות.</strong> הקדרות: 
 <strong>היעים.</strong> המכבדות והמגרפות, עשויים לגרוף בהם הדשן: 
 <strong>המזמרות.</strong> כלי זמר: 
 <strong>הכפות.</strong> הבזיכים:

### פסוק טו
 <strong>המחתות.</strong> כלים לחתות בהן האש: 
 <strong>המזרקות.</strong> הספלים:

### פסוק יז
 <strong>ושבכה.</strong> עשויה היא כרשת: 
 <strong>ורמונים.</strong> עשויים מנחושת:

### פסוק יח
 <strong>כהן הראש.</strong> זה כהן גדול: 
 <strong>משנה.</strong> שני לו, זה הסגן: 
 <strong>שומרי הסף.</strong> הם השוערים, כי מזוזת השער יקרא סף, כמו (יחזקאל מ ז): וסף השער:

### פסוק יט
 <strong>סריס.</strong> שר: 
 <strong>פקיד.</strong> ממונה: 
 <strong>המצבא.</strong> מלשון צבא:

### פסוק כ
 <strong>על מלך.</strong> אל מלך:

### פסוק כב
 <strong>ויפקד.</strong> מענין מנוי וגזברות:

### פסוק כג
 <strong>החילים.</strong> צבאות עם:

### פסוק כז
 <strong>נשא.</strong> הגביה והרים: 
 <strong>מבית כלא.</strong> מבית המאסר, כמו (ישעיהו מב כב): ובבתי כלאים החבאו:

### פסוק כח
 <strong>מעל.</strong> ממעל:

### פסוק כט
 <strong>ושנא.</strong> כמו ושנה בה״א, והוא מענין חלוף ותמורה: 
 <strong>כלאו.</strong> מאסרו:

### פסוק ל
 <strong>וארחתו.</strong> הוא ענין פרס קבוע, וכן (ירמיהו מ ה): ארחה ומשאת:

