<h1>מצודת ציון על זכריה</h1>
רבי דוד אלטשולר
<h1>פרק א</h1>
<h2>פסוק ו</h2>
<b>זמם.</b> ענין מחשבה כמו זממו אל תפק (תהילים ק״מ:ט׳):
<h2>פסוק ח</h2>
<b>ההדסים.</b> שם אילן המריח: 
<b>במצולה.</b> מקום רבוי המים עניינו כמו ותשליכני מצולה (יונה ב): 
<b>שרוקים.</b> מצויירים בצבעים מחולפים ודוגמתו בדרז״ל אשה לא תעביר שרק על פניה (שבת צה):
<h2>פסוק יא</h2>
<b>יושבת.</b> רצה לומר יושבת בשלוה: 
<b>ושוקטת.</b> על השקט ומרגוע:
<h2>פסוק יב</h2>
<b>ויען.</b> ענין הרמת קול כמו וענית ואמרת (דברים כו): 
<b>זעמתה.</b> מל׳ זעם וכעס:
<h2>פסוק יג</h2>
<b>נחומים.</b> מל׳ נחמה:
<h2>פסוק יד</h2>
<b>קנאתי.</b> ענין כעס כמו הם קנאוני בלא אל (שם לב):
<h2>פסוק טו</h2>
<b>השאננים.</b> מל׳ שאנן והשקט:
<h2>פסוק טז</h2>
<b>וקו.</b> ענינו חוט המשקולת של הבנאי וכן קו לקו (ישעיה כח): 
<b>ינטה.</b> מל׳ הטיה:
<h2>פסוק יז</h2>
<b>תפוצנה.</b> ענין פזור כמו ומאלה נפצה כל הארץ (בראשית ט׳:י״ט):
<h1>פרק ב</h1>
<h2>פסוק א</h2>
<b>קרנות.</b> מל׳ קרן:
<h2>פסוק ב</h2>
<b>זרו.</b> פזרו כמו ואתכם אזרה בגוים (ויקרא כו):
<h2>פסוק ג</h2>
<b>חרשים.</b> אומנים כמו חרש עצים (ישעיה מד):
<h2>פסוק ד</h2>
<b>כפי.</b> כשיעור כמו איש כפי אכלו (שמות י״ב:ד׳): 
<b>לידות.</b> ענין הפלה והשלכה כמו ידו אליה (ירמיה נ): 
<b>הנושאים.</b> ענין הרמה: 
<b>לזרותה.</b> לפזרם:
<h2>פסוק ה</h2>
<b>חבל מדה.</b> קו המדה:
<h2>פסוק ו</h2>
<b>אנה.</b> להיכן כמו אנה אנחנו עולים (דברים א):
<h2>פסוק ח</h2>
<b>רוץ.</b> ענין מהירת ההליכה: 
<b>הלז.</b> הזה וכן מה הציון הלז (מ״ב כג): 
<b>פרזות.</b> ר״ל מבלי חומה סביב וכן ראש פרזיו (חבקוק ג):
<h2>פסוק י</h2>
<b>הוי.</b> הוא ענין קריאה וכן הוי כל צמא (ישעיהו נ״ה:א׳): 
<b>ונוסו.</b> ענין בריחה ומהירות ההליכה: 
<b>רוחות.</b> פאה ועבר:
<h2>פסוק יא</h2>
<b>המלטי.</b> ענין הצלה: 
<b>בת בבל.</b> עדת בבל:
<h2>פסוק יב</h2>
<b>השוללים.</b> ענין בזה: 
<b>בבבת עינו.</b> הוא גלגל העין וכן כאישון בת עין (תהילים י״ז:ח׳):
<h2>פסוק יג</h2>
<b>מניף.</b> ענין הרמה כמו והניף הכהן (ויקרא כג):
<h2>פסוק טו</h2>
<b>ונלוו.</b> ענין התחברות כמו ונלוה הגר (ישעיה יד):
<h2>פסוק יז</h2>
<b>הס.</b> ענין שתיקה כמו ויהס כלב (במדבר יג): 
<b>כל בשר.</b> כל אדם: 
<b>נעור.</b> מלשון הערה והקיצה כמו אשר יעור משנתו (לקמן ד׳): 
<b>ממעון.</b> ענין מדור כמו ה׳ מעון אתה היית לנו (תהלי׳ צ):
<h1>פרק ג</h1>
<h2>פסוק א</h2>
<b>השטן.</b> מלאך מקטרג: 
<b>לשטנו.</b> ענין קטרוג וכן כתבו שטנה (עזרא ד׳):
<h2>פסוק ב</h2>
<b>יגער.</b> ענין צעקה נזיפה: 
<b>אוד.</b> הוא העץ שמנדנדים בו האש כמו כאוד מוצל משרפה (עמוס ד׳:י״א):
<h2>פסוק ג</h2>
<b>צואים.</b> ר״ל מלוכלכים ולפי שהצואה הוא לכלוך קורא לבגדים מלוכלכים בגדים צואים:
<h2>פסוק ד</h2>
<b>ויען.</b> ענין הרמת קול כמו וענית ואמרת (דברים כו): 
<b>מחלצות.</b> כן יקראו מין מלבושים נאים וכן המחלצות והמעטפות (ישעיה ג):
<h2>פסוק ה</h2>
<b>צניף.</b> מל׳ מצנפת העשוי לסבב את הראש: 
<b>טהור.</b> ר״ל ברור ונקי:
<h2>פסוק ו</h2>
<b>ויעד.</b> ענין התראה כי רוב המתרים מתרים בעדים למען לא יכחש לאחר זמן:
<h2>פסוק ז</h2>
<b>תדין.</b> מל׳ דין והוא ענין היישרת הדבר: 
<b>מהלכים.</b> מל׳ הלוך וטיול:
<h2>פסוק ח</h2>
<b>מופת.</b> ענין נס ואות:
<h2>פסוק ט</h2>
<b>שבעה עינים.</b> ר״ל הרבה וכן שבע יפול צדיק (משלי כ״ד:ט״ז): 
<b>מפתח פתוחה.</b> ענין חקיקת הציור כמו ויודע לפתח פתוחים (ד״ה ב׳ ב׳): 
<b>ומשתי.</b> ענין הסרה כמו לא ימיש עמוד הענן (שמות י״ג:כ״ב):
<h1>פרק ד</h1>
<h2>פסוק א</h2>
<b>ויעירני.</b> מל׳ הערה והקצה:
<h2>פסוק ב</h2>
<b>וגולה.</b> ספל עגול וכן וגולת הכותרות (מ״א ז׳): 
<b>נרותיה.</b> כעין בזיכין על השמן והפתילה כמו ועשית את נרותיה (שמות כ״ה:ל״ז): 
<b>מוצקות.</b> מל׳ יציקה והם צינורות ודרך שם ניצוק ונמשך השמן:
<h2>פסוק ד</h2>
<b>ואען.</b> ענין הרמת קול:
<h2>פסוק ו</h2>
<b>בחיל.</b> ענין צבאות עם: 
<b>ברוחי.</b> ענין רצון:
<h2>פסוק ז</h2>
<b>למישור.</b> מל׳ ישר ושוה: 
<b>הראשה.</b> ר״ל טובה וחשובה וכן וראשית שמנים ימשחו (עמוס ז׳): 
<b>תשואות.</b> ענין המית קול כמו תשואות נוגש (איוב לט):
<h2>פסוק ט</h2>
<b>תבצענה.</b> ענין השלמה כמו כי יבצע ה׳ (ישעיה י):
<h2>פסוק י</h2>
<b>בז.</b> מל׳ בזיון: 
<b>האבן הבדיל.</b> הוא האבן התלוי בקו המשקולת וע״י מיישר הבנאי את הבנין ועל שע״פ רוב דרכם לעשותה מאבן אמר האבן הבדיל וכן אבן העופרת (לקמן ה): 
<b>משוטטים.</b> ענין התנועה הנה והנה וכן שוטטו בחוצות ירושלים (ירמיהו ה׳:א׳):
<h2>פסוק יב</h2>
<b>שבלי.</b> מל׳ השבלים הטובות (בראשית מ״א:כ״ד) ובדרך שאלה קורא כן ענפי הזית לפי שהיו מלאים גרגרי זיתים כמו השבולת המלאה גרגרי תבואה: 
<b>ביד.</b> ר״ל בתוך וכן ביד כל אדם יחתום (איוב ל״ז:ז׳): 
<b>צנתרות.</b> הוא שם כלי מה: 
<b>המריקים.</b> ענין הזלה ושפיכה כמו על הארץ יריקו (קהלת י״א:ג׳): 
<b>הזהב.</b> ר״ל שמן מזוקק ונקי כזהב וכן מצפון זהב יאתה (איוב ל״ז:כ״ב):
<h2>פסוק יד</h2>
<b>היצהר.</b> הוא השמן כמו תירוש ויצהר (דברים כ״ח): 
<b>על אדון.</b> אצל אדון:
<h1>פרק ה</h1>
<h2>פסוק א</h2>
<b>מגלה.</b> אגרת על שם שגוללין אותה: 
<b>עפה.</b> מל׳ עפיפה ופריחה:
<h2>פסוק ג</h2>
<b>האלה.</b> ענין קללה: 
<b>נקה.</b> מל׳ נקי:
<h2>פסוק ד</h2>
<b>ולנה.</b> ענין התמדה כמו צדק ילין בה (ישעיהו א׳:כ״א): 
<b>וכלתו.</b> מל׳ כליון והשמדה:
<h2>פסוק ה</h2>
<b>שא.</b> הרם: 
<b>נא.</b> עתה:
<h2>פסוק ו</h2>
<b>האיפה.</b> שם מדה:
<h2>פסוק ז</h2>
<b>ככר.</b> שם משקל: 
<b>נשאת.</b> ענין הרמה:
<h2>פסוק ט</h2>
<b>החסידה.</b> שם עוף: 
<b>ותשנה.</b> כמו ותשאנה באלף:
<h2>פסוק י</h2>
<b>אנה.</b> להיכן:
<h2>פסוק יא</h2>
<b>שנער.</b> היא בבל: 
<b>והוכן.</b> מכונתה מל׳ הכנה וקביעות:
<h1>פרק ו</h1>
<h2>פסוק א</h2>
<b>מרכבות.</b> העגלות שהסוסים מושכים אותם:
<h2>פסוק ג</h2>
<b>ברודים.</b> בעלי כתמים לבנים כעין הברד וכן נקודים וברודים (בראשית ל״א): 
<b>אמוצים.</b> בעלי מראה דשן כן ת״י קטמנין והוא דשן בל׳ ארמי:
<h2>פסוק ה</h2>
<b>ארבע.</b> כמו לארבע ותחסר הלמ״ד וכן היו בן שאול (ש״ב ד׳) והראוי לבן שאול: 
<b>רוחות.</b> פאה ועבר: 
<b>מהתייצב.</b> ענין עמידה: 
<b>על אדון.</b> לפני אדון וסמוך לו:
<h2>פסוק ח</h2>
<b>אותי.</b> ר״ל אלי: 
<b>הניחו.</b> מל׳ הנחה והשקטה: 
<b>רוחי.</b> ענין כעס כמו ינחל רוח (משלי י״א):
<h2>פסוק יא</h2>
<b>עטרות.</b> כתרות:
<h2>פסוק יב</h2>
<b>איש.</b> ר״ל גדול וחשוב: 
<b>ומתחתיו.</b> ממקומו ר״ל מזרעו:
<h2>פסוק יג</h2>
<b>הוד.</b> ענין הדר ויופי: 
<b>כהן על כסאו.</b> ר״ל לפני כסאו וכן לרצים הנצבים עליו (ש״א כב):
<h1>פרק ז</h1>
<h2>פסוק ב</h2>
<b>שראצר.</b> שם איש וכן רגם מלך: 
<b>לחלות.</b> ענין תפלה כמו ויחל משה (שמות ל״ב):
<h2>פסוק ג</h2>
<b>לבית ה׳.</b> בבית ה׳ באה הלמ״ד במקום בי״ת וכן ישבת לכסא (תהלים ט׳): 
<b>הנזר.</b> ענין הפרשה כמו ימי נזרו (במדבר ז׳): 
<b>כמה.</b> ענינו הרבה:
<h2>פסוק ז</h2>
<b>והנגב.</b> ערי הנגב: 
<b>ושפלה.</b> העמק:
<h2>פסוק יא</h2>
<b>וימאנו.</b> לא רצו: 
<b>להקשיב.</b> ענין שמיעה: 
<b>סוררת.</b> מל׳ הסרה:
<h2>פסוק יב</h2>
<b>שמיר.</b> הוא הברזל החזק וכן כשמיר חזק מצור (יחזקאל ג׳:ט׳): 
<b>ברוחו.</b> במלאכו וכן ה׳ אלהים שלחני ורוחו (ישעיהו מ״ח:ט״ז):
<h2>פסוק יד</h2>
<b>ואסערם.</b> מל׳ סערה והוא הרוח החזק: 
<b>נשמה.</b> מל׳ שממון: 
<b>וישימו.</b> ועשו:
<h1>פרק ח</h1>
<h2>פסוק ב</h2>
<b>קנאתי.</b> ענין כעס:
<h2>פסוק ד</h2>
<b>משענתו.</b> מטהו שנשען עליה:
<h2>פסוק ה</h2>
<b>משחקים.</b> מל׳ שחוק ושמחה:
<h2>פסוק ז</h2>
<b>מבוא השמש.</b> שקיעת השמש כמו ממזרח שמש עד מבואו (תהילים קי״ג:ג׳):
<h2>פסוק י</h2>
<b>שכר.</b> ענין ריוח: 
<b>ושכר הבהמה.</b> שכר עבודת הבהמה: 
<b>הצר.</b> השונא: 
<b>ואשלח.</b> ענין גרוי והשסה וכן ושן בהמות אשלח בם (דברים ל״ב:כ״ד):
<h2>פסוק יב</h2>
<b>יבולה.</b> תבואתה כמו ארץ נתנה יבולה (תהילים ס״ז:ז׳): 
<b>טלם.</b> מל׳ טל:
<h2>פסוק יד</h2>
<b>זממתי.</b> ענין מחשבה כמו כאשר זמם (דברים יט): 
<b>נחמתי.</b> ענין הפוך מחשבה:
<h2>פסוק טז</h2>
<b>בשעריכם.</b> שם מקום המשפט כמ״ש אל זקני העיר השערה (שם כב):
<h2>פסוק כא</h2>
<b>לחלות.</b> ענין תפלה כמו ויחל משה (שמות לב): 
<b>ולבקש.</b> מל׳ בקשה ושאלה:
<h2>פסוק כב</h2>
<b>עצומים.</b> ענין רבוי כמו עצמו לי אלמנותיו (ירמיהו ט״ו:ח׳):
<h2>פסוק כג</h2>
<b>יחזיקו.</b> ענין אחיזה כמו ויחזק בכנף מעילו (ש״א טז): 
<b>לשונות הגוים.</b> ר״ל עכו״ם בעלי לשונות נפרדות: 
<b>בכנף.</b> הוא שולי הבגד: 
<b>יהודי.</b> כל ישראל נקראים בשם יהודים לפי שהמלוכה היה משבט יהודה וכן תהיה לעתיד:
<h1>פרק ט</h1>
<h2>פסוק א</h2>
<b>משא.</b> ענין נבואה ולתוספת ביאור אמר דבר ה׳: 
<b>חדרך.</b> הוא מקום אצל דמשק כן ארז״ל:
<h2>פסוק ב</h2>
<b>תגבל.</b> מל׳ גבול:
<h2>פסוק ג</h2>
<b>ותבן.</b> מל׳ בנין: 
<b>מצור.</b> ענין מבצר וחוזק: 
<b>ותצבר.</b> ענין כרי וגל כמו שני צבורים (מ״ב י): 
<b>וחרוץ.</b> מין זהב טוב כמו בירקרק חרוץ (תהלים סח):
<h2>פסוק ד</h2>
<b>יורישנה.</b> ענין שלוח וגרושין, כמו ויורש ה׳ מפניהם (יהושע כג): 
<b>והכה.</b> ר״ל יטביע: 
<b>חילה.</b> מל׳ חיל וצבאות עם:
<h2>פסוק ה</h2>
<b>ותחיל.</b> מל׳ חיל וחלחלה: 
<b>הוביש.</b> מל׳ בושה: 
<b>מבטה.</b> מל׳ הבטה והסתכלות:
<h2>פסוק ו</h2>
<b>גאון.</b> ענין רוממות וממשלה:
<h2>פסוק ז</h2>
<b>ושקוציו.</b> מל׳ שקץ ושרץ: 
<b>כאלוף.</b> ענין למוד כמו פן תאלף ארחותיו (משלי כ״ב:כ״ה): 
<b>כיבוסי.</b> היא ירושלים:
<h2>פסוק ח</h2>
<b>מצבה.</b> כמו מצבא באל״ף: 
<b>נוגש.</b> דוחק ולוחץ:
<h2>פסוק ט</h2>
<b>הריעי.</b> מל׳ תרועה: 
<b>עני.</b> ר״ל מוכנע ועניו וכן עם עני תושיע (תהילים י״ח:כ״ח): 
<b>עיר.</b> כן יקרא החמור בעודו קטן כמו ועירים עשרה (בראשית לב): 
<b>אתונות.</b> כן תקרא נקבת החמור וכן ואחת האתונות (מ״ב ד):
<h2>פסוק י</h2>
<b>אפסי.</b> קצות כי בקצה הארץ היא אפס וכלה:
<h2>פסוק יא</h2>
<b>שלחתי.</b> כמו אשלח עבר במקום עתיד כדרך הנבואה בהרבה מן המקומות: 
<b>אסיריך.</b> ענין קשירה:
<h2>פסוק יב</h2>
<b>לבצרון.</b> מל׳ מבצר: 
<b>משנה.</b> ענין כפל כמו וכסף משנה (בראשית מג): 
<b>אשיב.</b> מל׳ השבה ומענה:
<h2>פסוק יג</h2>
<b>דרכתי.</b> הדרך לדרוך ברגל על הקשת למותחו היטב לירות למרחוק: 
<b>קשת.</b> בקשת: 
<b>מלאתי.</b> זה הלשון יאמר על אחיזת הקשת בכח כמו ויהוא מלא ידו בקשת (מ״ב ט): 
<b>ועוררתי.</b> מל׳ התעוררות:
<h2>פסוק טו</h2>
<b>וכבשו.</b> ענין האחיזה בחזקה כמו ויכבשום לעבדים (ירמיה לד): 
<b>אבני קלע.</b> האבנים הנזרקים בכף הקלע והוא הכלי המיוחד לזה: 
<b>המו.</b> מל׳ המייה: 
<b>כמזרק.</b> הוא הספל: 
<b>כזויות.</b> כקרנות:
<h2>פסוק טז</h2>
<b>נזר.</b> כתר כמו את הנזר (מ״ב י״א): 
<b>מתנוססות.</b> מל׳ נס והוא ענין הרמה כמו נס להתנוסס (תהלים ס׳):
<h2>פסוק יז</h2>
<b>מה טובו.</b> מלת מה יורה על הפלגת הרבוי כמו מה רב טובך (שם נ״א): 
<b>ותירוש.</b> ענבי היין: 
<b>ינובב.</b> ענין דבור כמו ינוב חכמה (משלי י׳):
<h1>פרק י</h1>
<h2>פסוק א</h2>
<b>שאלו.</b> עניז בקשה: 
<b>מלקוש.</b> כן יקרא המטר המאוחר כמו יורה ומלקוש (דברים י״א): 
<b>חזיזים.</b> עננים כמו ודרך לחזיז קולות (איוב כ״ח:כ״ו): 
<b>ומטר גשם.</b> כפל המלה בשמות נרדפים וכן אדמת עפר (דניאל יב):
<h2>פסוק ב</h2>
<b>התרפים.</b> עשוים הם בצורת אדם ומדברים עתידות ע״י כשוף: 
<b>און.</b> שקר ודבר תוהו: 
<b>והקוסמים.</b> הם חוזי הכוכבים: 
<b>חזו.</b> ראו: 
<b>יענו.</b> ענין הכנעה כמו מאנת לענות (שמות י׳): 
<b>רועה.</b> ר״ל מנהיג:
<h2>פסוק ג</h2>
<b>העתודים.</b> הם הזכרים מן העזים ויאמר על השרים בדרך שאלה: 
<b>אפקוד.</b> ענין זכרון: 
<b>הודו.</b> ענין הדר ואמצות הלב:
<h2>פסוק ד</h2>
<b>פנה.</b> זויות: 
<b>יתד.</b> מסמר: 
<b>נוגש.</b> דוחק ולוחץ:
<h2>פסוק ה</h2>
<b>בוסים.</b> ענין רמיסה ברגל כמו יבוס צרינו (תהלים ס׳): 
<b>והובישו.</b> מלשון בושה:
<h2>פסוק ו</h2>
<b>והושבותים.</b> היא מלה מורכבת מן הושבה ומן יושבת ההשקט מל׳ בשובה ונחת (ישעיה ל): 
<b>זנחתים.</b> ענין עזיבה כמו למה זנחתנו (תהלים מ״ג): 
<b>ואענם.</b> מל׳ עניה ותשובה:
<h2>פסוק ח</h2>
<b>אשרקה.</b> ענין צפצוף קול הבאה בקבוץ השפתים וכן ושרק לו מקצה הארץ (ישעיהו ה׳:כ״ו) (ט) ואזרעם. מל׳ זריעה והוא ענין פזור והפצה:
<h2>פסוק י</h2>
<b>ולבנון.</b> שם יער בא״י לבנון וע״ש זה נקרא כל א״י בשם לבנון כמ״ש ההר הטוב הזה והלבנון (דברים ב׳:ג׳): 
<b>ימצא.</b> ענין די הספוק כמו לא ימצא לנו ההר (יהו שע יז):
<h2>פסוק יא</h2>
<b>והובישו.</b> מל׳ יובש: 
<b>מצולות.</b> עומק המים כמו ירדו במצולות (שמות טו): 
<b>יאור.</b> כן נקרא נחל מצרים: 
<b>והורד.</b> מל׳ ירידה והשפלה: 
<b>גאון.</b> ענין רוממות והתנשאות: 
<b>ושבט.</b> ענין ממשלה כמו לא יסור שבט מיהודה (בראשית מט):
<h1>פרק יא</h1>
<h2>פסוק ב</h2>
<b>הילל.</b> מל׳ יללה: 
<b>אדירים.</b> חזקים: 
<b>שדדו.</b> נעשקו: 
<b>בשן.</b> שם מקום מרעה: 
<b>ירד.</b> מל׳ ירידה והשפלה: 
<b>הבציר.</b> מבצור וחוזק וכן ערים בצורוח (מ״ב י״ט):
<h2>פסוק ג</h2>
<b>אדרתם.</b> חזקה ומעוזם והוא מל׳ אדיר: 
<b>כפירים.</b> כן יקראו האריות הקטנים גאון. ענין גבהות ורוממות ור״ל ככר המעולה הסמוך לירדן:
<h2>פסוק ו</h2>
<b>ממציא.</b> מל׳ מציאה והוא כענין הזמנה כמו וימציאו בני אהרן (ויקרא ט׳:י״ב): 
<b>וכתתו.</b> ענין שבירה ונתיצה:
<h2>פסוק ז</h2>
<b>לכן.</b> בעבור: 
<b>עניי.</b> ענין שפלות והכנעה: 
<b>מקלות.</b> מטות: 
<b>נועם.</b> מלשון נעימות ומתוק ואהוב: 
<b>חובלים.</b> מל׳ חבלה והשחתה:
<h2>פסוק ח</h2>
<b>ואכחיד.</b> ענין מניעה והסרה כמו ולא כחדו מאבותם (איוב ט״ו:י״ח): 
<b>בירח.</b> בחדש: 
<b>ותקצר נפשי.</b> כן יאמר על דבר הקשה לסבול וכן ותקצר נפשו למות (שופטים ט״ז:ט״ז): 
<b>בחלה.</b> ענין מיאוס ותעוב ואין לו דומה:
<h2>פסוק ט</h2>
<b>והנכחדת.</b> הסרה מן העדר: 
<b>אשה.</b> ר״ל אחת וכן אשה אל אחותה (שמות כ״ו): 
<b>רעותה.</b> חברתה:
<h2>פסוק י</h2>
<b>ואגדע.</b> ענין כריתה כמו שקמים גדעו (ישעיה ט׳): 
<b>להפר.</b> ענין בטול ומניעה:
<h2>פסוק יא</h2>
<b>כן.</b> ענינו אמיתת הדבר כמו שהיא וכן כן בנות צלפחד דוברות (במדבר כ״ז:ז׳): 
<b>עניי.</b> ענוים ומוכנעים: 
<b>אותי.</b> ר״ל את דברי:
<h2>פסוק יב</h2>
<b>הבו.</b> תנו כמו הבו מקניכם (בראשית מז): 
<b>חדלו.</b> מנעו:
<h2>פסוק יג</h2>
<b>היוצר.</b> כמו האוצר ובא היו״ד במקום האל״ף כי אהו״י מתחלף: 
<b>אדר.</b> ענין מעוז וחוזק כמו לגפן אדרת (יחזקאל י״ז): 
<b>היקר.</b> יקרתי מל׳ יקר ומכובד וחשוב:
<h2>פסוק טו</h2>
<b>כלי.</b> ר״ל מקל: 
<b>אוילי.</b> שוטה מבלי דעת:
<h2>פסוק טז</h2>
<b>לא יפקוד.</b> לא יזכור: 
<b>הנער.</b> ר״ל הטלה הרך: 
<b>הנצבה.</b> ענין עמידה: 
<b>יכלכל.</b> ענין ספוק הצורך כמו ויכלכל יוסף (בראשית מז): 
<b>הבריאה.</b> השמנה כמו ועגלון איש בריא (שופטים ג׳:י״ז): 
<b>ופרסיהן.</b> הם כעין מנעלים שברגלי הבהמות כמו פרסות סוסיו (ישעיה ה׳): 
<b>יפרק.</b> ענין שבירה כמו פרק מלאה (נחום ג׳):
<h2>פסוק יז</h2>
<b>הוי.</b> כמו אוי: 
<b>רועי.</b> כמו רועה בה״א: 
<b>האליל.</b> ענין דבר שאין בו תועלת כמו רועי אליל (איוב יג): 
<b>עוזבי.</b> היו״ד יתירה: 
<b>זרועו.</b> ענין חוזק כי הוא נתון בזרוע: 
<b>יבוש תיבש.</b> מל׳ יבשות: 
<b>כהה תכהה.</b> ענין עכירות ושחרות כמו כהה הנגע (ויקרא יג):
<h1>פרק יב</h1>
<h2>פסוק א</h2>
<b>משא.</b> נבואה ולתוספות ביאור אמר דבר ה׳:
<h2>פסוק ב</h2>
<b>סף.</b> ספל וכן בדם אשר בסף (שמות י״ב:כ״ב): 
<b>רעל.</b> ענינו סם הממית והוא מל׳ יין תרעלה (תהילים ס׳:ה׳) המטמטם את הלב מרוע תכונתו: 
<b>במצור.</b> ענין הקפת גייסות סביב לעיר לכבשה:
<h2>פסוק ג</h2>
<b>מעמסה.</b> ענין טעינת משא כבדה כמו אבי העמיס עליכם (מ״א יב): 
<b>שרוט ישרטו.</b> ענין תלישת הבשר כמו ובבשרם לא ישרטו שרטת (ויקרא כ״א:ה׳): 
<b>ונאספו.</b> ענין כליון ומיתה כמו כל הדור ההוא נאספו (שופטים ב׳:י׳): 
<b>עליה.</b> אצלה בסמוך:
<h2>פסוק ד</h2>
<b>אפקח.</b> עניין פתיחה כמו פקח עיניך (משלי כ): 
<b>בעורון.</b> מל׳ עור:
<h2>פסוק ה</h2>
<b>אלופי יהודה.</b> שרי יהודה כמו אל תבטחו באלוף (מיכה ז׳:ה׳): 
<b>אמצה.</b> מל׳ אומץ וחוזק:
<h2>פסוק ו</h2>
<b>ככיור.</b> ענין לפיד ושלהבת וכן תנור וכירים (ויקרא י״א:ל״ה) הנקרא כן בעבור שמונח עליו תדיר לפידי אש: 
<b>בעמיר.</b> כן יקרא אגודת השבלים כמו ושכחת עומר בשדה (דברים כ״ד:י״ט): 
<b>תחתיה.</b> במקומה:
<h2>פסוק ז</h2>
<b>תפארת.</b> מל׳ פאר והדר:
<h2>פסוק ח</h2>
<b>הנכשל.</b> ענין נפילת ההתגברות ותשות הכח:
<h2>פסוק י</h2>
<b>רוח.</b> רצון: 
<b>דקרו.</b> ענין נעיצת חרב בגוף כמו כל הנמצא ידקר (ישעיהו י״ג:ט״ו): 
<b>והמר.</b> כהמר מל׳ מרירות:
<h1>פרק יג</h1>
<h2>פסוק א</h2>
<b>מקור.</b> מעין הנובע הנובע: 
<b>לחטאת.</b> מי אפר פרה קרוי מי חטאת על כי הוא מטהר הטומאה וכמ״ש הוא יתחטא בו (במדבר י״ט:ט׳):
<h2>פסוק ב</h2>
<b>העצבים.</b> כן יקראו העכו״ם כי מעצבין לב עובדיהן צועקים אליהן ואינם נענין:
<h2>פסוק ג</h2>
<b>ודקרהו.</b> ענין נעיצת חרב בגוף:
<h2>פסוק ד</h2>
<b>מחזיונו.</b> מל׳ חזון ונבואה: 
<b>אדרת.</b> מלשון אדיר ר״ל מלבוש חשוב עשוי משער: 
<b>כחש.</b> ענין שקר:
<h2>פסוק ה</h2>
<b>הקנני.</b> מל׳ קנין:
<h2>פסוק ז</h2>
<b>עורי.</b> מלשון התעוררות: 
<b>גבר.</b> איש: 
<b>עמיתי.</b> ענין חבר כמו וכחש בעמיתו (ויקרא ה): 
<b>ותפוצין.</b> ענין פזור: 
<b>הצוערים.</b> הקטנים כמו צעיר אנכי (תהלים קיט):
<h2>פסוק ח</h2>
<b>פי שנים.</b> שני חלקים כמו לתת לו פי שנים (דברים כ״א:י״ז): 
<b>יגועו.</b> ענין מיתה כמו כי גוע אהרן (במדבר כ׳:כ״ט):
<h2>פסוק ט</h2>
<b>וצרפתים.</b> ענין זקוק להסיר הסיג: 
<b>בחנתים.</b> מל׳ בחינה ונסיון: 
<b>אענה.</b> אשיב:
<h1>פרק יד</h1>
<h2>פסוק א</h2>
<b>שללך.</b> ענין ביזה:
<h2>פסוק ב</h2>
<b>ונשסו.</b> ענין רמיסה כמו והיו שאסיך למשסה (ירמיהו ל׳:ט״ז): 
<b>תשגלנה.</b> מל׳ משגל ומשכב:
<h2>פסוק ג</h2>
<b>קרב.</b> ענין מלחמה כמו המלמד ידי לקרב (תהילים קמ״ד:א׳):
<h2>פסוק ד</h2>
<b>ונבקע.</b> מל׳ בקיעה וסדק: 
<b>גיא.</b> עמק: 
<b>ומש.</b> ענין הסרה כמו לא ימושו מפיך (ישעיהו נ״ט:כ״א):
<h2>פסוק ה</h2>
<b>ונסתם.</b> מל׳ ניסה ובריחה: 
<b>הרי.</b> כמו הרים: 
<b>יגיע.</b> מל׳ הגעה וקרוב: 
<b>אצל.</b> שם מקום: 
<b>הרעש.</b> ענין נדנוד ותנועה:
<h2>פסוק ו</h2>
<b>אור יקרות.</b> אור בהיר וכן וירח יקר הולך (איוב לא): 
<b>וקפאון.</b> ר״ל חשך כדבר הנקפה והוא דבר צלול הנהפך להיות עב וכן קפאו תהומות (שמות טז):
<h2>פסוק ח</h2>
<b>חיים.</b> נובעים כמו אל מים חיים (ויקרא יד): 
<b>הקדמוני.</b> המזרחי: 
<b>האחרון.</b> המערבי וכן ועד הים האחרון (דברים י״א:כ״ד):
<h2>פסוק י</h2>
<b>יסוב.</b> יהפוך: 
<b>כערבה.</b> כמדבר שהוא ארץ מישור: 
<b>מגבע.</b> מל׳ גבעה והר וראמה. מל׳ הרמה: 
<b>תחתיה.</b> במקימה: 
<b>שער הפינים.</b> שער העומד בפינה ובזוית: 
<b>יקבי.</b> בורות שלפני הגת והיין יורד בהן כמו וגם יקב חצב בו (ישעיהו ה׳:ב׳):
<h2>פסוק יא</h2>
<b>וחרם.</b> ענין אבדון וכריתה כמו כל הנשמה החרים (יהושע י׳:מ׳):
<h2>פסוק יב</h2>
<b>המגפה.</b> ענין הכאה: 
<b>צבאו.</b> ענין קבוץ חיל עם: 
<b>המק.</b> תמקנה ענין המסה כמו ונמקתם בעונותיכם (יחזקאל כד): 
<b>בחוריהן.</b> מל׳ חור ובקיעה:
<h2>פסוק יג</h2>
<b>מהומת.</b> ענין בלבול הדעת: 
<b>רבה.</b> גדולה: 
<b>והחזיקו.</b> ענין אחיזה:
<h2>פסוק יד</h2>
<b>חיל.</b> ענין עושר:
<h2>פסוק טו</h2>
<b>הפרד.</b> הוא הבא מן הסוס ומן החמור:
<h2>פסוק טז</h2>
<b>מדי שנה.</b> בכל זמן שנה וכן מדי עלותה (ש״א א): 
<b>ולחוג.</b> הקרבנות קרויים בל׳ חג על כי רובם יבואו בחג וכן אסרו חג בעבותים (תהילים קי״ח:כ״ז):
<h2>פסוק יז</h2>
<b>ולא עליהם.</b> הוי״ו הוא במקום אז וכן אם בחקותי תלכו ונתתי גשמיכם (ויקרא כו) ור״ל אז נתתי וגומר:
<h2>פסוק יח</h2>
<b>ולא עליהם.</b> הוי״ו ההיא באה במקום השי״ן וכן דבר אל בני ישראל ויקחו לי תרומה (שמות כה) ור״ל שיקחו וגומר:
<h2>פסוק יט</h2>
<b>חטאת.</b> ר״ל גמול חטאת:
<h2>פסוק כ</h2>
<b>מצילות.</b> כן יקרא הזגים שבצוארי הסוסים על כי מקשקשים ומשמיעים קול והוא מל׳ בצלצלי שמע (תהלים ק״ן): 
<b>הסירות.</b> הקדרות כמו בשבתנו על סיר הבשר (שמות ט״ז:ג׳): 
<b>כמזרקים.</b> הם הספלים שמקבלין בהם הדם לזריקה:
<h2>פסוק כא</h2>
<b>כנעני.</b> הם הגבעונים מבני כנען:
