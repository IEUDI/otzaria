# מצודת ציון על קהלת
רבי דוד אלטשולר
## פרק א
### פסוק א
 <strong>קהלת.</strong> הוא ענין קבוץ ואסיפה כמו קהלת יעקב (דברים לג ד), והמלך שלמה היה נקרא כן, על שהקהיל הדעות המנגדות לצרף וללבן הצודק מהבלתי צודק:

### פסוק ב
 <strong>הבל.</strong> ענינו דבר שאין בו ממש, והוא מושאל מלשון הבל פה המוזכר בדברי רז״ל וכן וילכו אחרי ההבל (ירמיה ב ה):

### פסוק ג
 <strong>יתרון.</strong> מלשון מותר וריוח: 
 <strong>תחת השמש.</strong> במקום השמש:

### פסוק ה
 <strong>ובא.</strong> ענין שקיעה כמו כי בא השמש (בראשית כח י): 
 <strong>שואף.</strong> ענין ההבטה והתאוה אל הדבר כמו כעבד ישאף צל (איוב ז ב):

### פסוק ו
 <strong>הרוח.</strong> ענינו רצון כמו הנני נותן בו רוח (ישעיה לז ז):

### פסוק ח
 <strong>הדברים.</strong> הענינים כמו על דבר הכסף (בראשית מג יח):

### פסוק ט
 <strong>כל חדש.</strong> שום חדש וכן לא תעשה כל מלאכה (שמות כ י):

### פסוק י
 <strong>לעולמים.</strong> כמו בעולמים והלמ״ד במקום הבי״ת וכן כתוב בוחר אתה לבן ישי (ש״א כ ל) ומשפטו בבן ישי. ומלת עולמים יורה על זמנים רבים. כמו ועבדו לעולם (שמות כא ו):

### פסוק יב
 <strong>הייתי.</strong> דבר ההוה נופל בו לשון עבר ולשון עתיד כמו שנאמר והלכו בניו וגו׳ ככה יעשה איוב (איוב א ה):

### פסוק יג
 <strong>ונתתי.</strong> ושמתי בדברי רז״ל נתן בו עיניו (שבת לד.): 
 <strong>ולתור.</strong> ענין חפוש ובקור כמו לתור את הארץ (במדבר יד לו): 
 <strong>ענין רע.</strong> דבר רע ובדברי רז״ל יש הרבה: 
 <strong>נתן.</strong> ענינו עזיבה כמו ולא נתן סיחון (שם כא כג): 
 <strong>לענות.</strong> מלשון עינוי ויסורים:

### פסוק יד
 <strong>ורעות.</strong> ענין שבירה כמו תרועם בשבט ברזל (תהלים ב ט): 
 <strong>רוח.</strong> רצון:

### פסוק טו
 <strong>מעות.</strong> ענין קלקול והשחתה כמו ודרך רשעים יעות (שם קמו ט): 
 <strong>להמנות.</strong> מלשון מנין ומספר:

### פסוק טז
 <strong>ראה.</strong> הוא מושאל על הבנת הדבר וכן ראה דבריך טובים (ש״ב טו ג):

### פסוק יז
 <strong>הוללות.</strong> ענין שיעמום וערבוב הדעת כמו ושופטים יהולל (איוב יב וז): 
 <strong>ושכלות.</strong> כמו וסכלות בסמ״ך, והוא ענין שטות: 
 <strong>רעיון.</strong> ענין שברון כמו שנאמר למעלה ורעות רוח:


## פרק ב
### פסוק א
 <strong>לכה.</strong> הוא ענין זרוז כמו ועתה לכו ונהרגוהו (בראשית לז כ) ויוסף הלא בא אליהם: 
 <strong>נא.</strong> עתה: 
 <strong>אנסכה.</strong> מלשון נסיון ובחינה, ורוצה לומר אנסה אותך כמו למה אככה (ש״ב ב כב) ופירושו אכה אותך:

### פסוק ב
 <strong>מהולל.</strong> ענין שיעמום:

### פסוק ג
 <strong>תרתי.</strong> ענין חיפוש ובקור כמו ולתור בחכמה (לעיל א יג):

### פסוק ה
 <strong>גנות.</strong> מקום זרוע ירקות ופרחים: 
 <strong>ופרדסים.</strong> מקום נטוע אילנות בעלי פרי:

### פסוק ו
 <strong>ברכות.</strong> מקום בנוי באבנים ובסיד ושם מתכנסים המים וכן בתעלת הברכה (מ״ב יח יז):

### פסוק ח
 <strong>וסגולת.</strong> כן יקרא דבר נחמד הגנוז באוצר וכן והייתם לי סגולה (שמות יט ה): 
 <strong>עשיתי.</strong> תכנתי והכנתי כמו ובן הבקר אשר עשה (בראשית יח ח): 
 <strong>שרים.</strong> משוררים זכרים: 
 <strong>ושרות.</strong> משוררות נקבות: 
 <strong>שדה.</strong> מרכבה מוקפת מחיצה ממעל דומה לתיבה ובדברי רז״ל שידה תיבה ומגדל (שבת קכ.):

### פסוק ט
 <strong>עמדה.</strong> נתקיימה וכן לשמור את בריתו לעמדה (יחזקאל יז יד):

### פסוק י
 <strong>אצלתי.</strong> ענין הפרשה והבדלה כמו ואצלתי מן הרוח (במדבר יא יז):

### פסוק יא
 <strong>ופניתי.</strong> מלשון הפנה וסבוב: 
 <strong>ורעות.</strong> ענין שבירה: 
 <strong>רוח.</strong> רצון: 
 <strong>יתרון.</strong> מותר וריוח: 
 <strong>תחת.</strong> במקום:

### פסוק יב
 <strong>והוללות.</strong> שיעמום: 
 <strong>וסכלות.</strong> שטות:

### פסוק יד
 <strong>שמקרה.</strong> מאורע:

### פסוק טו
 <strong>ולמה.</strong> על מה, רוצה לומר מה תועלת:

### פסוק כא
 <strong>ובכשרון.</strong> ענין יושר:

### פסוק כב
 <strong>הוה.</strong> מלשון הויה: 
 <strong>וברעיון.</strong> ובשברון:

### פסוק כה
 <strong>יחוש.</strong> הוא מלשון חשש הידוע בדברי רז״ל:

### פסוק כו
 <strong>ורעות רוח.</strong> שבר רצון:


## פרק ג
### פסוק א
 <strong>חפץ.</strong> ענינו כמו רצון:

### פסוק ב
 <strong>לטעת.</strong> מלשון נטיעה:

### פסוק ד
 <strong>רקוד.</strong> ענין דילוג וקפיצה של שמחה:

### פסוק ה
 <strong>כנוס.</strong> ענין אסיפה וקבוץ: 
 <strong>לחבוק.</strong> הוא סביבת הזרוע בגוף בעבור אהבה:

### פסוק ז
 <strong>לחשות.</strong> ענין שתיקה כמו ויחשו גליהם (תהלים קז כט):

### פסוק י
 <strong>נתן.</strong> ענין מסירה: 
 <strong>לענות.</strong> מלשון עינוי ויסורים:

### פסוק יא
 <strong>מבלי.</strong> ענינו כמו מלבד:

### פסוק יג
 <strong>מתת.</strong> מלשון מתנה:

### פסוק יז
 <strong>חפץ.</strong> רצון:

### פסוק יח
 <strong>על דברת.</strong> על ענין כמו על דבר הכסף (בראשית מג יח) ולפי שהוא דבוק אל בני האדם לזה אמר דברת כמו עזי וזמרת יה (שמות טו ב): 
 <strong>לברם.</strong> מלשון ברור דבר ובחינה:

### פסוק יט
 <strong>ומותר.</strong> מלשון יתרון: 
 <strong>אין.</strong> ענינו כמו לא יש: 
 <strong>כי.</strong> אם:


## פרק ד
### פסוק א
 <strong>ושבתי.</strong> מלשון השבה והחזרה: 
 <strong>העשוקים.</strong> ענין ערור ותגר כמו והיית אך עשוק וגזול (דברים כ״ח:כ״ט): 
 <strong>מנחם.</strong> מלשון תנחומין:

### פסוק ב
 <strong>עדנה.</strong> עדיין:

### פסוק ג
 <strong>עדן.</strong> עדיין:

### פסוק ד
 <strong>כשרון.</strong> ענין יושר: 
 <strong>כי היא.</strong> אשר היא:

### פסוק ה
 <strong>חובק.</strong> ענין סבוב היד בדבר מה:

### פסוק ו
 <strong>כף.</strong> כף היד: 
 <strong>נחת.</strong> מלשון מנוחה: 
 <strong>חפנים.</strong> כן יקראו כפות הידים הדבקות זה בזה:

### פסוק ט
 <strong>שכר.</strong> ענין ריוח:

### פסוק י
 <strong>ואילו האחד.</strong> ואוי לו וכן אי לך ארץ (לקמן י טז):

### פסוק יב
 <strong>יתקפו.</strong> מלשון תקיף וחוזק ואחיזה בכח רב כמו ולא יוכל לדון עם שהתקיף ממנו (לקמן ו י): 
 <strong>ינתק.</strong> ענין העתק וקריעה כמו וינתק את היתרים (שופטים טז ט):

### פסוק יג
 <strong>מסכן.</strong> עני ורש כמו וחכמת המסכן בזויה (לקמן ט טז): 
 <strong>להזהר.</strong> ענינו כמו זריזות ושמירה מן הנזק:

### פסוק יד
 <strong>הסורים.</strong> חסר האל״ף והראוי האסורים: 
 <strong>רש.</strong> עני ודל:

### פסוק טו
 <strong>כל החיים.</strong> אדם חרוץ וזריז יקרא בפי הבריות אדם חי: 
 <strong>המהלכים.</strong> ענין טיול:

### פסוק יז
 <strong>מתת.</strong> מלשון נתינה כמו ביום תת ה׳ (יהושע י יב):


## פרק ה
### פסוק א
 <strong>תבהל.</strong> מלשון בהלה ומהירות: 
 <strong>על פיך.</strong> מלת על באה במקום הבי״ת כמו וסגרו על מסגר (ישעיה כד כב):

### פסוק ה
 <strong>אל תתן.</strong> אל תעזוב כמו ולא נתן סיחון (במדבר כא כג): 
 <strong>לחטיא.</strong> ענין חסרון כמו ולא יחטיא (שופטים כ טז): 
 <strong>בשרך.</strong> כן יקראו הבנים כמו שנאמר והיו לבשר אחד (בראשית ג כד), ורוצה לומר בשר האב והאם נעשה אחד בהבנים: 
 <strong>המלאך.</strong> שליח: 
 <strong>וחיבל.</strong> ענין השחתה כמו וחובל עול מפני שמן (ישעיה י כז):

### פסוק ו
 <strong>ודברים.</strong> ענינים כמו על דבר הכסף (בראשית מג יח): 
 <strong>כי.</strong> אלא:

### פסוק ז
 <strong>עושק.</strong> גזל: 
 <strong>שומר.</strong> ממתין כמו ואביו שמר את הדבר (שם לז יא):

### פסוק ט
 <strong>בהמון.</strong> מלשון המיה ורוצה לומר מרבית אנשים שגדלה קול המייתם. וכן על ההמון הזה (דה״ב יד י):

### פסוק י
 <strong>כשרון.</strong> מלשון כשר וטוב:

### פסוק יד
 <strong>לא ישא.</strong> לא יקח כמו ובתים ונשאו (מיכה ב ב): 
 <strong>בעמלו.</strong> הבי״ת הוא במקום מ״ם כמו והנותר בבשר ובלחם (ויקרא ח לב):

### פסוק טו
 <strong>כל עומת.</strong> ענינו כמו כנגד, רוצה לומר שוה ודומה וכן לעומת קלעי החצר (שמות לח כא):

### פסוק טז
 <strong>וקצף.</strong> הוא הראות הכעס אל החוץ:

### פסוק יח
 <strong>ונכסים.</strong> בה כלול זהב וכסף וכלים ומקנה וכו׳ וכן בנכסים רבים שובו (יהושע כב ח): 
 <strong>והשליטו.</strong> ענין ממשלה ויכולת: 
 <strong>ולשאת.</strong> ולקחת: 
 <strong>מתת.</strong> מלשון נתינה כמו ביום תת ה׳ (שם י יב):

### פסוק יט
 <strong>מענה.</strong> ענין עדות כמו לא תענה (שמות כא יד):


## פרק ו
### פסוק א
 <strong>ורבה.</strong> גדולה כמו על כל רב ביתו (אסתר א ח):

### פסוק ג
 <strong>ורב.</strong> גדול רוצה לומר מכובד: 
 <strong>הנפל.</strong> כן יקרא הנולד מת:

### פסוק ה
 <strong>נחת.</strong> רוצה לומר נחת רוח:

### פסוק ז
 <strong>תמלא.</strong> ענינו כריתה וחתוך כמו התמלא בשכות עורו (איוב מ לא):

### פסוק ח
 <strong>נגד.</strong> ענינו השואה ודמיון וכן ואלכה לנגדך (בראשית לג יב):

### פסוק י
 <strong>שהתקיף.</strong> ענין חוזק ואלמות כמו אם יתקפו האחד (לעיל ד יב):


## פרק ז
### פסוק ו
 <strong>הסירים.</strong> ענפי קוצים כמו עד סירים סבוכים (נחום א י): 
 <strong>הסיר.</strong> כן יקרא קדרה של נחשת כמו והיה כל סיר (זכריה יד כא), ואמר בלשון הנופל על הלשון:

### פסוק ז
 <strong>העושק.</strong> ענין קנתור וערעור כמו את כל העשוקים (לעיל ד א): 
 <strong>יהולל.</strong> ענין ערבוב הדעת כמו ושופטים יהולל (איוב יב יז): 
 <strong>לב מתנה.</strong> רוצה לומר לב חכמה שהיא מתנה לאדם מאת המקום כמו שנאמר כי ה׳ יתן חכמה (משלי ב ו):

### פסוק ח
 <strong>רוח.</strong> ענינו רוגז כמו הניחו את רוחי (זכריה ו ח): 
 <strong>מגבה רוח.</strong> ענין גאוה יתירה:

### פסוק ט
 <strong>אל תבהל.</strong> אל תמהר:

### פסוק יג
 <strong>עותו.</strong> ענין קלקול:

### פסוק יד
 <strong>על דברת.</strong> בעבור כמו על דבר הכסף (בראשית מג יח):

### פסוק טז
 <strong>תשומם.</strong> מלשון שממון:

### פסוק יז
 <strong>תרשע.</strong> ענין חרדה ובלבול כמו ובכל אשר יפנה ירשיע (ש״א יד):

### פסוק יח
 <strong>תנח.</strong> מלשון הנחה ועזיבה:

### פסוק כג
 <strong>נסיתי.</strong> מלשון נסיון:

### פסוק כה
 <strong>ולתור.</strong> ענין חפוש ובקור: 
 <strong>וחשבון.</strong> מלשון מחשבה וכן כי אין מעשה וחשבון (לקמן ט י): 
 <strong>כסל.</strong> מלשון כסיל: 
 <strong>והסכלות.</strong> שטות: 
 <strong>הוללות.</strong> שעמום:

### פסוק כו
 <strong>מצודים.</strong> שם כלי מכלי הציידים וכן במצודה רעה (שם ט יב): 
 <strong>וחרמים.</strong> רשתות כמו יגורהו בחרמו (חבקוק א טו): 
 <strong>אסורים.</strong> קשורים כמו וימסו אסוריו (שופטים טו יד):

### פסוק כז
 <strong>אמרה קהלת.</strong> תחסר מלת נפש ולזה אמר בלשון נקבה שעל הנפש ידבר וכאילו אמר נפש קהלת וכן ותכל דוד (ש״א יג לט): 
 <strong>חשבון.</strong> מחשבת בינה:

### פסוק כח
 <strong>עוד.</strong> ענינו הרבה יותר מן הנהוג והרגיל כמו ויבך על צואריו עוד (בראשית מו כט):


## פרק ח
### פסוק א
 <strong>פשר.</strong> ענין פתרון ופירוש כמו מפשר חלמיין (דניאל ה יב): 
 <strong>ועוז.</strong> חוזק: 
 <strong>ישנא.</strong> מלשון השתנות:

### פסוק ב
 <strong>ועל.</strong> ואצל כמו והחונים עליו (במדבר ב יב): 
 <strong>דברת.</strong> מלשון דבור:

### פסוק ג
 <strong>בדבר רע.</strong> בענין רע:

### פסוק ה
 <strong>ומשפט.</strong> ענין מנהג כמו ומשפט הכהנים (ש״א ב יג):

### פסוק ו
 <strong>כי.</strong> כאשר: 
 <strong>רעת.</strong> ענינו מחשבה כמו בנתה לרעי (תהלים קלט ב): 
 <strong>רבה.</strong> גדולה:

### פסוק ח
 <strong>ברוח.</strong> ברצון: 
 <strong>לכלוא.</strong> מלשון בית הכלא ומאסר: 
 <strong>הרוח.</strong> ענינו נשמת רוח האדם: 
 <strong>משלחת.</strong> ענינו נשק וכלי זיין כמו ויעש שלח לרוב (דהי״ב לב ה): 
 <strong>רשע.</strong> ענינו חרדה ובלבול כמו ובכל אשר יפנה ירשיע (ש״א יד מז):

### פסוק י
 <strong>ובכן.</strong> ואז כמו ובכן אבוא אל המלך (אסתר ד טז): 
 <strong>וישתכחו.</strong> מלשון שכחה: 
 <strong>כן.</strong> ענינו אמת וראוי כמו כן בנות צלפחד דוברות (במדבר כז ז):

### פסוק יא
 <strong>פתגם.</strong> ענינו כמו דבר וכן ונשמע פתגם המלך (אסתר א כ):

### פסוק טו
 <strong>ילונו.</strong> ענין התחברות כמו גם אשור נלוה עמם (תהלים פג ט):

### פסוק יז
 <strong>בשל.</strong> ענינו כמו בעבור וכן בשלי הסער הגדול (יונה א יב):


## פרק ט
### פסוק א
 <strong>ולבור.</strong> ולברר: 
 <strong>ועבדיהם.</strong> מעשיהם כמו לכן יכיר מעבדיהם (איוב לד כה):

### פסוק ב
 <strong>כטוב כחוטא.</strong> בא בשתי כפי״ן ויורה על דמיון גמור וכן כעמי כעמך (מ״א כב ד):

### פסוק ז
 <strong>לך.</strong> הוא ענין זרוז: 
 <strong>כי.</strong> אם:

### פסוק י
 <strong>תמצא.</strong> תשיג ותוכל: 
 <strong>וחשבון.</strong> מחשבת בינה: 
 <strong>בשאול.</strong> בקבר:

### פסוק יא
 <strong>כי.</strong> אשר: 
 <strong>המרוץ.</strong> מלשון ריצה ורדיפה: 
 <strong>ופגע.</strong> ענינו מכת מות כמו גש פגע בו (ש״ב א טו): 
 <strong>יקרה.</strong> מלשון מקרה:

### פסוק יב
 <strong>שנאחזים.</strong> מלשון אחיזה ולכידה: 
 <strong>במצודה.</strong> מלשון צייד, והוא כעין רשת שצדין בו: 
 <strong>רעה.</strong> רוצה לומר מכאיבה: 
 <strong>בפח.</strong> הוא הרשת: 
 <strong>כהם.</strong> כמותם: 
 <strong>יוקשים.</strong> מלשון מוקש:

### פסוק יד
 <strong>מצודים.</strong> כמו מצדות סלעים (ישעיה לג טז):

### פסוק טו
 <strong>מסכן.</strong> עני ורש כמו ילד מסכן (לעיל ד יג):

### פסוק יז
 <strong>בנחת.</strong> רוצה לומר בשפלות קול:

### פסוק יח
 <strong>מכלי קרב.</strong> כלי מלחמה כמו המלמד ידי לקרב (תהלים קמד א):


## פרק י
### פסוק א
 <strong>יבאיש.</strong> ענין סרחון: 
 <strong>יביע.</strong> מלשון נביעה: 
 <strong>רוקח.</strong> מעורב בבשמים כמו רוקח מרקחת (שמות ל כה): 
 <strong>יקר.</strong> ענין חשיבות כמו אבנים יקרות (מ״א ז ט):

### פסוק ד
 <strong>רוח.</strong> ענינו כעס וחימה כמו ינחל רוח (משלי יא כט): 
 <strong>תנח.</strong> ענין עזיבה: 
 <strong>מרפא.</strong> מלשון רפיון: 
 <strong>יניח.</strong> מלשון הנחה:

### פסוק ו
 <strong>הסכל.</strong> הכסיל: 
 <strong>במרומים.</strong> מלשון מרום וגובה: 
 <strong>רבים.</strong> רוצה לומר גדולים: 
 <strong>בשפל.</strong> מקום נמוך:

### פסוק ח
 <strong>חופר.</strong> כורה: 
 <strong>גומץ.</strong> גומא ובור ואין לו חבר ומענינו יובן פתרונו: 
 <strong>ופורץ.</strong> ענין הריסה: 
 <strong>גדר.</strong> כותל אבנים: 
 <strong>ישכנו.</strong> מלשון נשיכה ונכיתה:

### פסוק ט
 <strong>מסיע.</strong> מלשון הסעה ועקירה ממקומם כמו ויסיעו אבנים גדולות (מ״א ה יא): 
 <strong>יעצב.</strong> מלשון עצבון: 
 <strong>בוקע.</strong> ענין חתוך: 
 <strong>יסכן.</strong> מלשון סכנה:

### פסוק י
 <strong>קהה.</strong> ענינו עכירות וחושך כמו והנה כהה הנגע (ויקרא יג נו), ובאה הקו״ף במקום הכ״ף כי גיכ״ק מתחלף: 
 <strong>קלקל.</strong> ענין לטישה וזכוך כמו קלקל בחצים (יחזקאל כא כו) והוא מלשון נחושת קלל (שם א): 
 <strong>וחילים.</strong> אנשי חיל יוצאי מלחמה: 
 <strong>ויתרון.</strong> מלשון יתר ומרובה: 
 <strong>הכשיר.</strong> ענין ישר וטוב:

### פסוק יא
 <strong>ישוך.</strong> מלשון נשיכה: 
 <strong>לחש.</strong> הם דברים ידועים ידבר על הנחש שלא ישך ועל שהדרך לאומרו בשפלות קול לכן יקרא לחש: 
 <strong>לבעל הלשון.</strong> זה המלשין ומדבר לשון הרע:

### פסוק יב
 <strong>תבלענו.</strong> ענין השחתה כמו בלע ה׳ (איכה ב ב):

### פסוק טו
 <strong>תיגענו.</strong> מלשון יגיעה:

### פסוק טז
 <strong>אי לך.</strong> אוי לך וכן ואי לו האחד שיפול (לעיל ד י): 
 <strong>נער.</strong> רוצה לומר עושה מעשה נערות:

### פסוק יז
 <strong>אשריך.</strong> ענין שבח והלול כמו כי אשרוני בנות (בראשית ל יג): 
 <strong>בן חורים.</strong> כן יקראו הגדולים אנשי השם כמו ולחורים ולסגנים (נחמיה ב טז): 
 <strong>בשתי.</strong> מלשון שתיה:

### פסוק יח
 <strong>בעצלתים.</strong> מלשון עצלות ורוצה לומר ידים עצלתים, ולזה אמר בלשון רבים: 
 <strong>ימך.</strong> ענין עניות ודלות כמו כי ימוך אחיך (ויקרא כה כה): 
 <strong>המקרה.</strong> התקרה המסכך על הבית: 
 <strong>ידלוף.</strong> ענין הזלה וטפטוף כמו דלף טורד (משלי כז טו):

### פסוק יט
 <strong>לשחוק.</strong> ענין שמחה וחדוה: 
 <strong>לחם.</strong> סעודה גדולה קרוי בשם לחם וכן עבד לחם רב (דניאל ה א): 
 <strong>חיים.</strong> רוצה לומר בריאים כמו עד חיותם (יהושע ה) שרוצה לומר עד שנתרפאו ונעשו בריאים: 
 <strong>יענה.</strong> מלשון עניה והשבת שאלה, ואמר בלשון שאלה ומליצה ודוגמתו אענה את השמים וגו׳ (הושע ב כג): 
### פסוק כ
 <strong>במדעך.</strong> בדעתך ובמחשבתך: 
 <strong>תקלל.</strong> מלשון קלות ובזיון: 
## פרק יא
### פסוק ג
 <strong>העבים.</strong> עננים: 
 <strong>יריקו.</strong> ענין הזלה ושפיכה כמו שמן תורק שמך (שה״ש א ג): 
 <strong>יהוא.</strong> כמו יהיה או היו״ד מורה על העתיד וכאלו אמר יהיה הוא:  
### פסוק ד
 <strong>שומר.</strong> ממתין כמו ואביו שמר את הדבר (בראשית לז יא):

### פסוק ה
 <strong>אינך.</strong> אין אתה: 
 <strong>כעצמים.</strong> ענין סגירה וסתימה כמו ועוצם עיניו (ישעיה לג טו):

### פסוק ו
 <strong>יכשר.</strong> מלשון כשר וטוב:

### פסוק י
 <strong>והשחרות.</strong> כן יקראו ימי הנעורים שהם תחלת ימי האדם כמו השחר שהוא תחלת היום:


## פרק יב
### פסוק ג
 <strong>שיזועו.</strong> ענין רעד ורתת כמו והיה רק זועה (ישעיה כח יט): 
 <strong>והתעותו.</strong> מלשון עוות ועקום כמו ודרך רשעים יעות (תהלים קמז ט): 
 <strong>החיל.</strong> ענין כח: 
 <strong>הטוחנות.</strong> מלשון טחינה: 
 <strong>הרואות.</strong> מלשון ראיה: 
 <strong>בארובות.</strong> מלשון ארובה וחלון כמו וכעשן מארובה (הושע יג ג): 
 <strong>דלתים.</strong> על השפתים יאמר וכן נאמר דלתי פניו מי פתח (איוב מא ו): 
 <strong>וישחו.</strong> ענין השפלה ונמיכה כמו ושח גבהות האדם (ישעיה ב יז):

### פסוק ה
 <strong>וחתחתים.</strong> מלשון חתת ופחד, ונכפלו הפ״א והעי״ן הפעל ויורה על פחד הרבה כמו אדמדם שיורה על אדמימות רב: 
 <strong>וינאץ.</strong> ענין בזיון ומיאוס כמו וינאץ בזעם אפו (איכה ב ו) ועם כי לא נקראה האל״ף הואיל והיא כתובה: 
 <strong>השקד.</strong> ענין השתדלות והתמדה כמו שיקדו ושמרו (עזרא ח כט): 
 <strong>ויסתבל.</strong> מלשון סבל ומשא כבד: 
 <strong>החגב.</strong> מין ארבה כמו שנאמר ואת החגב למינהו (ויקרא יא כב): 
 <strong>ותפר.</strong> מלשון הפרה ובטול: 
 <strong>האביונה.</strong> האל״ף נוספת כמו והאזניחו נהרות (ישעיה יט ו) והוא מלת בינה והוא כנוי לרוח בעלת הבינה, או הוא ענין תאוה. כמו לא אבה יבמי (דברים כה ז):

### פסוק ו
 <strong>ירתק.</strong> ענינו כמו שלשלת כמו ורתוקות כסף צורף (ישעיה מ יט): 
 <strong>ותרוץ.</strong> מלשון רציצה ושבירה כמו וירעצו וירצוצו (שופטים י ח): 
 <strong>גולת.</strong> מעין כמו גולות מים (שם א טו): 
 <strong>כד.</strong> שם כלי כמו וכדה על שכמה (בראשית כד מה): 
 <strong>המבוע.</strong> מעין הנובע: 
 <strong>ונרוץ.</strong> מלשון ריצה ורדיפה: 
 <strong>הגלגל.</strong> גלגולת הראש:

### פסוק ז
 <strong>על הארץ.</strong> אל הארץ:

### פסוק ח
 <strong>הקהלת.</strong> ענין אסיפה וקבוץ כמו קהלת יעקב (דברים לג ד):

### פסוק ט
 <strong>ואזן.</strong> מלשון האזנה ושמיעה כמו האזינו השמים (שם לב א) והוא מלשון אוזן: 
 <strong>תיקן.</strong> עשה וחבר:

### פסוק יא
 <strong>כדרבנות.</strong> הוא כעין מחט תחוב בראש מלמד הבקר לכוון אותם לחרישה כמו להצב הדרבן (ש״א יג כא): 
 <strong>וכמשמרות.</strong> וכמו וכמסמרות בסמ״ך והוא מלשו מסמר ויתד: 
 <strong>נטועים.</strong> מלשון נטיעה: 
 <strong>אספות.</strong> מלשון אסיפה וקבוץ:

### פסוק יב
 <strong>ולהג.</strong> אין לו דומה, ולפי ענינו פתרונו ענין התעסקות הלמוד וכן תרגומו ולמעסק בפתגמי אורייתא. ובפייט של ראש השנה בלהג מלהגים ובלשון ישמעאל הוא. כמו קריאה: 
 <strong>בשר.</strong> כן יקרא האדם וכמו שנאמר יבוא כל בשר להשתחות לפני אמר ה׳ (ישעיה סו כג):

