# מצודת ציון על קהלת
רבי דוד אלטשולר
## פרק א
### פסוק א
 <b>קהלת.</b> הוא ענין קבוץ ואסיפה כמו קהלת יעקב (דברים לג ד), והמלך שלמה היה נקרא כן, על שהקהיל הדעות המנגדות לצרף וללבן הצודק מהבלתי צודק:

### פסוק ב
 <b>הבל.</b> ענינו דבר שאין בו ממש, והוא מושאל מלשון הבל פה המוזכר בדברי רז״ל וכן וילכו אחרי ההבל (ירמיה ב ה):

### פסוק ג
 <b>יתרון.</b> מלשון מותר וריוח: 
 <b>תחת השמש.</b> במקום השמש:

### פסוק ה
 <b>ובא.</b> ענין שקיעה כמו כי בא השמש (בראשית כח י): 
 <b>שואף.</b> ענין ההבטה והתאוה אל הדבר כמו כעבד ישאף צל (איוב ז ב):

### פסוק ו
 <b>הרוח.</b> ענינו רצון כמו הנני נותן בו רוח (ישעיה לז ז):

### פסוק ח
 <b>הדברים.</b> הענינים כמו על דבר הכסף (בראשית מג יח):

### פסוק ט
 <b>כל חדש.</b> שום חדש וכן לא תעשה כל מלאכה (שמות כ י):

### פסוק י
 <b>לעולמים.</b> כמו בעולמים והלמ״ד במקום הבי״ת וכן כתוב בוחר אתה לבן ישי (ש״א כ ל) ומשפטו בבן ישי. ומלת עולמים יורה על זמנים רבים. כמו ועבדו לעולם (שמות כא ו):

### פסוק יב
 <b>הייתי.</b> דבר ההוה נופל בו לשון עבר ולשון עתיד כמו שנאמר והלכו בניו וגו׳ ככה יעשה איוב (איוב א ה):

### פסוק יג
 <b>ונתתי.</b> ושמתי בדברי רז״ל נתן בו עיניו (שבת לד.): 
 <b>ולתור.</b> ענין חפוש ובקור כמו לתור את הארץ (במדבר יד לו): 
 <b>ענין רע.</b> דבר רע ובדברי רז״ל יש הרבה: 
 <b>נתן.</b> ענינו עזיבה כמו ולא נתן סיחון (שם כא כג): 
 <b>לענות.</b> מלשון עינוי ויסורים:

### פסוק יד
 <b>ורעות.</b> ענין שבירה כמו תרועם בשבט ברזל (תהלים ב ט): 
 <b>רוח.</b> רצון:

### פסוק טו
 <b>מעות.</b> ענין קלקול והשחתה כמו ודרך רשעים יעות (שם קמו ט): 
 <b>להמנות.</b> מלשון מנין ומספר:

### פסוק טז
 <b>ראה.</b> הוא מושאל על הבנת הדבר וכן ראה דבריך טובים (ש״ב טו ג):

### פסוק יז
 <b>הוללות.</b> ענין שיעמום וערבוב הדעת כמו ושופטים יהולל (איוב יב וז): 
 <b>ושכלות.</b> כמו וסכלות בסמ״ך, והוא ענין שטות: 
 <b>רעיון.</b> ענין שברון כמו שנאמר למעלה ורעות רוח:


## פרק ב
### פסוק א
 <b>לכה.</b> הוא ענין זרוז כמו ועתה לכו ונהרגוהו (בראשית לז כ) ויוסף הלא בא אליהם: 
 <b>נא.</b> עתה: 
 <b>אנסכה.</b> מלשון נסיון ובחינה, ורוצה לומר אנסה אותך כמו למה אככה (ש״ב ב כב) ופירושו אכה אותך:

### פסוק ב
 <b>מהולל.</b> ענין שיעמום:

### פסוק ג
 <b>תרתי.</b> ענין חיפוש ובקור כמו ולתור בחכמה (לעיל א יג):

### פסוק ה
 <b>גנות.</b> מקום זרוע ירקות ופרחים: 
 <b>ופרדסים.</b> מקום נטוע אילנות בעלי פרי:

### פסוק ו
 <b>ברכות.</b> מקום בנוי באבנים ובסיד ושם מתכנסים המים וכן בתעלת הברכה (מ״ב יח יז):

### פסוק ח
 <b>וסגולת.</b> כן יקרא דבר נחמד הגנוז באוצר וכן והייתם לי סגולה (שמות יט ה): 
 <b>עשיתי.</b> תכנתי והכנתי כמו ובן הבקר אשר עשה (בראשית יח ח): 
 <b>שרים.</b> משוררים זכרים: 
 <b>ושרות.</b> משוררות נקבות: 
 <b>שדה.</b> מרכבה מוקפת מחיצה ממעל דומה לתיבה ובדברי רז״ל שידה תיבה ומגדל (שבת קכ.):

### פסוק ט
 <b>עמדה.</b> נתקיימה וכן לשמור את בריתו לעמדה (יחזקאל יז יד):

### פסוק י
 <b>אצלתי.</b> ענין הפרשה והבדלה כמו ואצלתי מן הרוח (במדבר יא יז):

### פסוק יא
 <b>ופניתי.</b> מלשון הפנה וסבוב: 
 <b>ורעות.</b> ענין שבירה: 
 <b>רוח.</b> רצון: 
 <b>יתרון.</b> מותר וריוח: 
 <b>תחת.</b> במקום:

### פסוק יב
 <b>והוללות.</b> שיעמום: 
 <b>וסכלות.</b> שטות:

### פסוק יד
 <b>שמקרה.</b> מאורע:

### פסוק טו
 <b>ולמה.</b> על מה, רוצה לומר מה תועלת:

### פסוק כא
 <b>ובכשרון.</b> ענין יושר:

### פסוק כב
 <b>הוה.</b> מלשון הויה: 
 <b>וברעיון.</b> ובשברון:

### פסוק כה
 <b>יחוש.</b> הוא מלשון חשש הידוע בדברי רז״ל:

### פסוק כו
 <b>ורעות רוח.</b> שבר רצון:


## פרק ג
### פסוק א
 <b>חפץ.</b> ענינו כמו רצון:

### פסוק ב
 <b>לטעת.</b> מלשון נטיעה:

### פסוק ד
 <b>רקוד.</b> ענין דילוג וקפיצה של שמחה:

### פסוק ה
 <b>כנוס.</b> ענין אסיפה וקבוץ: 
 <b>לחבוק.</b> הוא סביבת הזרוע בגוף בעבור אהבה:

### פסוק ז
 <b>לחשות.</b> ענין שתיקה כמו ויחשו גליהם (תהלים קז כט):

### פסוק י
 <b>נתן.</b> ענין מסירה: 
 <b>לענות.</b> מלשון עינוי ויסורים:

### פסוק יא
 <b>מבלי.</b> ענינו כמו מלבד:

### פסוק יג
 <b>מתת.</b> מלשון מתנה:

### פסוק יז
 <b>חפץ.</b> רצון:

### פסוק יח
 <b>על דברת.</b> על ענין כמו על דבר הכסף (בראשית מג יח) ולפי שהוא דבוק אל בני האדם לזה אמר דברת כמו עזי וזמרת יה (שמות טו ב): 
 <b>לברם.</b> מלשון ברור דבר ובחינה:

### פסוק יט
 <b>ומותר.</b> מלשון יתרון: 
 <b>אין.</b> ענינו כמו לא יש: 
 <b>כי.</b> אם:


## פרק ד
### פסוק א
 <b>ושבתי.</b> מלשון השבה והחזרה: 
 <b>העשוקים.</b> ענין ערור ותגר כמו והיית אך עשוק וגזול (דברים כ״ח:כ״ט): 
 <b>מנחם.</b> מלשון תנחומין:

### פסוק ב
 <b>עדנה.</b> עדיין:

### פסוק ג
 <b>עדן.</b> עדיין:

### פסוק ד
 <b>כשרון.</b> ענין יושר: 
 <b>כי היא.</b> אשר היא:

### פסוק ה
 <b>חובק.</b> ענין סבוב היד בדבר מה:

### פסוק ו
 <b>כף.</b> כף היד: 
 <b>נחת.</b> מלשון מנוחה: 
 <b>חפנים.</b> כן יקראו כפות הידים הדבקות זה בזה:

### פסוק ט
 <b>שכר.</b> ענין ריוח:

### פסוק י
 <b>ואילו האחד.</b> ואוי לו וכן אי לך ארץ (לקמן י טז):

### פסוק יב
 <b>יתקפו.</b> מלשון תקיף וחוזק ואחיזה בכח רב כמו ולא יוכל לדון עם שהתקיף ממנו (לקמן ו י): 
 <b>ינתק.</b> ענין העתק וקריעה כמו וינתק את היתרים (שופטים טז ט):

### פסוק יג
 <b>מסכן.</b> עני ורש כמו וחכמת המסכן בזויה (לקמן ט טז): 
 <b>להזהר.</b> ענינו כמו זריזות ושמירה מן הנזק:

### פסוק יד
 <b>הסורים.</b> חסר האל״ף והראוי האסורים: 
 <b>רש.</b> עני ודל:

### פסוק טו
 <b>כל החיים.</b> אדם חרוץ וזריז יקרא בפי הבריות אדם חי: 
 <b>המהלכים.</b> ענין טיול:

### פסוק יז
 <b>מתת.</b> מלשון נתינה כמו ביום תת ה׳ (יהושע י יב):


## פרק ה
### פסוק א
 <b>תבהל.</b> מלשון בהלה ומהירות: 
 <b>על פיך.</b> מלת על באה במקום הבי״ת כמו וסגרו על מסגר (ישעיה כד כב):

### פסוק ה
 <b>אל תתן.</b> אל תעזוב כמו ולא נתן סיחון (במדבר כא כג): 
 <b>לחטיא.</b> ענין חסרון כמו ולא יחטיא (שופטים כ טז): 
 <b>בשרך.</b> כן יקראו הבנים כמו שנאמר והיו לבשר אחד (בראשית ג כד), ורוצה לומר בשר האב והאם נעשה אחד בהבנים: 
 <b>המלאך.</b> שליח: 
 <b>וחיבל.</b> ענין השחתה כמו וחובל עול מפני שמן (ישעיה י כז):

### פסוק ו
 <b>ודברים.</b> ענינים כמו על דבר הכסף (בראשית מג יח): 
 <b>כי.</b> אלא:

### פסוק ז
 <b>עושק.</b> גזל: 
 <b>שומר.</b> ממתין כמו ואביו שמר את הדבר (שם לז יא):

### פסוק ט
 <b>בהמון.</b> מלשון המיה ורוצה לומר מרבית אנשים שגדלה קול המייתם. וכן על ההמון הזה (דה״ב יד י):

### פסוק י
 <b>כשרון.</b> מלשון כשר וטוב:

### פסוק יד
 <b>לא ישא.</b> לא יקח כמו ובתים ונשאו (מיכה ב ב): 
 <b>בעמלו.</b> הבי״ת הוא במקום מ״ם כמו והנותר בבשר ובלחם (ויקרא ח לב):

### פסוק טו
 <b>כל עומת.</b> ענינו כמו כנגד, רוצה לומר שוה ודומה וכן לעומת קלעי החצר (שמות לח כא):

### פסוק טז
 <b>וקצף.</b> הוא הראות הכעס אל החוץ:

### פסוק יח
 <b>ונכסים.</b> בה כלול זהב וכסף וכלים ומקנה וכו׳ וכן בנכסים רבים שובו (יהושע כב ח): 
 <b>והשליטו.</b> ענין ממשלה ויכולת: 
 <b>ולשאת.</b> ולקחת: 
 <b>מתת.</b> מלשון נתינה כמו ביום תת ה׳ (שם י יב):

### פסוק יט
 <b>מענה.</b> ענין עדות כמו לא תענה (שמות כא יד):


## פרק ו
### פסוק א
 <b>ורבה.</b> גדולה כמו על כל רב ביתו (אסתר א ח):

### פסוק ג
 <b>ורב.</b> גדול רוצה לומר מכובד: 
 <b>הנפל.</b> כן יקרא הנולד מת:

### פסוק ה
 <b>נחת.</b> רוצה לומר נחת רוח:

### פסוק ז
 <b>תמלא.</b> ענינו כריתה וחתוך כמו התמלא בשכות עורו (איוב מ לא):

### פסוק ח
 <b>נגד.</b> ענינו השואה ודמיון וכן ואלכה לנגדך (בראשית לג יב):

### פסוק י
 <b>שהתקיף.</b> ענין חוזק ואלמות כמו אם יתקפו האחד (לעיל ד יב):


## פרק ז
### פסוק ו
 <b>הסירים.</b> ענפי קוצים כמו עד סירים סבוכים (נחום א י): 
 <b>הסיר.</b> כן יקרא קדרה של נחשת כמו והיה כל סיר (זכריה יד כא), ואמר בלשון הנופל על הלשון:

### פסוק ז
 <b>העושק.</b> ענין קנתור וערעור כמו את כל העשוקים (לעיל ד א): 
 <b>יהולל.</b> ענין ערבוב הדעת כמו ושופטים יהולל (איוב יב יז): 
 <b>לב מתנה.</b> רוצה לומר לב חכמה שהיא מתנה לאדם מאת המקום כמו שנאמר כי ה׳ יתן חכמה (משלי ב ו):

### פסוק ח
 <b>רוח.</b> ענינו רוגז כמו הניחו את רוחי (זכריה ו ח): 
 <b>מגבה רוח.</b> ענין גאוה יתירה:

### פסוק ט
 <b>אל תבהל.</b> אל תמהר:

### פסוק יג
 <b>עותו.</b> ענין קלקול:

### פסוק יד
 <b>על דברת.</b> בעבור כמו על דבר הכסף (בראשית מג יח):

### פסוק טז
 <b>תשומם.</b> מלשון שממון:

### פסוק יז
 <b>תרשע.</b> ענין חרדה ובלבול כמו ובכל אשר יפנה ירשיע (ש״א יד):

### פסוק יח
 <b>תנח.</b> מלשון הנחה ועזיבה:

### פסוק כג
 <b>נסיתי.</b> מלשון נסיון:

### פסוק כה
 <b>ולתור.</b> ענין חפוש ובקור: 
 <b>וחשבון.</b> מלשון מחשבה וכן כי אין מעשה וחשבון (לקמן ט י): 
 <b>כסל.</b> מלשון כסיל: 
 <b>והסכלות.</b> שטות: 
 <b>הוללות.</b> שעמום:

### פסוק כו
 <b>מצודים.</b> שם כלי מכלי הציידים וכן במצודה רעה (שם ט יב): 
 <b>וחרמים.</b> רשתות כמו יגורהו בחרמו (חבקוק א טו): 
 <b>אסורים.</b> קשורים כמו וימסו אסוריו (שופטים טו יד):

### פסוק כז
 <b>אמרה קהלת.</b> תחסר מלת נפש ולזה אמר בלשון נקבה שעל הנפש ידבר וכאילו אמר נפש קהלת וכן ותכל דוד (ש״א יג לט): 
 <b>חשבון.</b> מחשבת בינה:

### פסוק כח
 <b>עוד.</b> ענינו הרבה יותר מן הנהוג והרגיל כמו ויבך על צואריו עוד (בראשית מו כט):


## פרק ח
### פסוק א
 <b>פשר.</b> ענין פתרון ופירוש כמו מפשר חלמיין (דניאל ה יב): 
 <b>ועוז.</b> חוזק: 
 <b>ישנא.</b> מלשון השתנות:

### פסוק ב
 <b>ועל.</b> ואצל כמו והחונים עליו (במדבר ב יב): 
 <b>דברת.</b> מלשון דבור:

### פסוק ג
 <b>בדבר רע.</b> בענין רע:

### פסוק ה
 <b>ומשפט.</b> ענין מנהג כמו ומשפט הכהנים (ש״א ב יג):

### פסוק ו
 <b>כי.</b> כאשר: 
 <b>רעת.</b> ענינו מחשבה כמו בנתה לרעי (תהלים קלט ב): 
 <b>רבה.</b> גדולה:

### פסוק ח
 <b>ברוח.</b> ברצון: 
 <b>לכלוא.</b> מלשון בית הכלא ומאסר: 
 <b>הרוח.</b> ענינו נשמת רוח האדם: 
 <b>משלחת.</b> ענינו נשק וכלי זיין כמו ויעש שלח לרוב (דהי״ב לב ה): 
 <b>רשע.</b> ענינו חרדה ובלבול כמו ובכל אשר יפנה ירשיע (ש״א יד מז):

### פסוק י
 <b>ובכן.</b> ואז כמו ובכן אבוא אל המלך (אסתר ד טז): 
 <b>וישתכחו.</b> מלשון שכחה: 
 <b>כן.</b> ענינו אמת וראוי כמו כן בנות צלפחד דוברות (במדבר כז ז):

### פסוק יא
 <b>פתגם.</b> ענינו כמו דבר וכן ונשמע פתגם המלך (אסתר א כ):

### פסוק טו
 <b>ילונו.</b> ענין התחברות כמו גם אשור נלוה עמם (תהלים פג ט):

### פסוק יז
 <b>בשל.</b> ענינו כמו בעבור וכן בשלי הסער הגדול (יונה א יב):


## פרק ט
### פסוק א
 <b>ולבור.</b> ולברר: 
 <b>ועבדיהם.</b> מעשיהם כמו לכן יכיר מעבדיהם (איוב לד כה):

### פסוק ב
 <b>כטוב כחוטא.</b> בא בשתי כפי״ן ויורה על דמיון גמור וכן כעמי כעמך (מ״א כב ד):

### פסוק ז
 <b>לך.</b> הוא ענין זרוז: 
 <b>כי.</b> אם:

### פסוק י
 <b>תמצא.</b> תשיג ותוכל: 
 <b>וחשבון.</b> מחשבת בינה: 
 <b>בשאול.</b> בקבר:

### פסוק יא
 <b>כי.</b> אשר: 
 <b>המרוץ.</b> מלשון ריצה ורדיפה: 
 <b>ופגע.</b> ענינו מכת מות כמו גש פגע בו (ש״ב א טו): 
 <b>יקרה.</b> מלשון מקרה:

### פסוק יב
 <b>שנאחזים.</b> מלשון אחיזה ולכידה: 
 <b>במצודה.</b> מלשון צייד, והוא כעין רשת שצדין בו: 
 <b>רעה.</b> רוצה לומר מכאיבה: 
 <b>בפח.</b> הוא הרשת: 
 <b>כהם.</b> כמותם: 
 <b>יוקשים.</b> מלשון מוקש:

### פסוק יד
 <b>מצודים.</b> כמו מצדות סלעים (ישעיה לג טז):

### פסוק טו
 <b>מסכן.</b> עני ורש כמו ילד מסכן (לעיל ד יג):

### פסוק יז
 <b>בנחת.</b> רוצה לומר בשפלות קול:

### פסוק יח
 <b>מכלי קרב.</b> כלי מלחמה כמו המלמד ידי לקרב (תהלים קמד א):


## פרק י
### פסוק א
 <b>יבאיש.</b> ענין סרחון: 
 <b>יביע.</b> מלשון נביעה: 
 <b>רוקח.</b> מעורב בבשמים כמו רוקח מרקחת (שמות ל כה): 
 <b>יקר.</b> ענין חשיבות כמו אבנים יקרות (מ״א ז ט):

### פסוק ד
 <b>רוח.</b> ענינו כעס וחימה כמו ינחל רוח (משלי יא כט): 
 <b>תנח.</b> ענין עזיבה: 
 <b>מרפא.</b> מלשון רפיון: 
 <b>יניח.</b> מלשון הנחה:

### פסוק ו
 <b>הסכל.</b> הכסיל: 
 <b>במרומים.</b> מלשון מרום וגובה: 
 <b>רבים.</b> רוצה לומר גדולים: 
 <b>בשפל.</b> מקום נמוך:

### פסוק ח
 <b>חופר.</b> כורה: 
 <b>גומץ.</b> גומא ובור ואין לו חבר ומענינו יובן פתרונו: 
 <b>ופורץ.</b> ענין הריסה: 
 <b>גדר.</b> כותל אבנים: 
 <b>ישכנו.</b> מלשון נשיכה ונכיתה:

### פסוק ט
 <b>מסיע.</b> מלשון הסעה ועקירה ממקומם כמו ויסיעו אבנים גדולות (מ״א ה יא): 
 <b>יעצב.</b> מלשון עצבון: 
 <b>בוקע.</b> ענין חתוך: 
 <b>יסכן.</b> מלשון סכנה:

### פסוק י
 <b>קהה.</b> ענינו עכירות וחושך כמו והנה כהה הנגע (ויקרא יג נו), ובאה הקו״ף במקום הכ״ף כי גיכ״ק מתחלף: 
 <b>קלקל.</b> ענין לטישה וזכוך כמו קלקל בחצים (יחזקאל כא כו) והוא מלשון נחושת קלל (שם א): 
 <b>וחילים.</b> אנשי חיל יוצאי מלחמה: 
 <b>ויתרון.</b> מלשון יתר ומרובה: 
 <b>הכשיר.</b> ענין ישר וטוב:

### פסוק יא
 <b>ישוך.</b> מלשון נשיכה: 
 <b>לחש.</b> הם דברים ידועים ידבר על הנחש שלא ישך ועל שהדרך לאומרו בשפלות קול לכן יקרא לחש: 
 <b>לבעל הלשון.</b> זה המלשין ומדבר לשון הרע:

### פסוק יב
 <b>תבלענו.</b> ענין השחתה כמו בלע ה׳ (איכה ב ב):

### פסוק טו
 <b>תיגענו.</b> מלשון יגיעה:

### פסוק טז
 <b>אי לך.</b> אוי לך וכן ואי לו האחד שיפול (לעיל ד י): 
 <b>נער.</b> רוצה לומר עושה מעשה נערות:

### פסוק יז
 <b>אשריך.</b> ענין שבח והלול כמו כי אשרוני בנות (בראשית ל יג): 
 <b>בן חורים.</b> כן יקראו הגדולים אנשי השם כמו ולחורים ולסגנים (נחמיה ב טז): 
 <b>בשתי.</b> מלשון שתיה:

### פסוק יח
 <b>בעצלתים.</b> מלשון עצלות ורוצה לומר ידים עצלתים, ולזה אמר בלשון רבים: 
 <b>ימך.</b> ענין עניות ודלות כמו כי ימוך אחיך (ויקרא כה כה): 
 <b>המקרה.</b> התקרה המסכך על הבית: 
 <b>ידלוף.</b> ענין הזלה וטפטוף כמו דלף טורד (משלי כז טו):

### פסוק יט
 <b>לשחוק.</b> ענין שמחה וחדוה: 
 <b>לחם.</b> סעודה גדולה קרוי בשם לחם וכן עבד לחם רב (דניאל ה א): 
 <b>חיים.</b> רוצה לומר בריאים כמו עד חיותם (יהושע ה) שרוצה לומר עד שנתרפאו ונעשו בריאים: 
 <b>יענה.</b> מלשון עניה והשבת שאלה, ואמר בלשון שאלה ומליצה ודוגמתו אענה את השמים וגו׳ (הושע ב כג): 
### פסוק כ
 <b>במדעך.</b> בדעתך ובמחשבתך: 
 <b>תקלל.</b> מלשון קלות ובזיון: 
## פרק יא
### פסוק ג
 <b>העבים.</b> עננים: 
 <b>יריקו.</b> ענין הזלה ושפיכה כמו שמן תורק שמך (שה״ש א ג): 
 <b>יהוא.</b> כמו יהיה או היו״ד מורה על העתיד וכאלו אמר יהיה הוא:  
### פסוק ד
 <b>שומר.</b> ממתין כמו ואביו שמר את הדבר (בראשית לז יא):

### פסוק ה
 <b>אינך.</b> אין אתה: 
 <b>כעצמים.</b> ענין סגירה וסתימה כמו ועוצם עיניו (ישעיה לג טו):

### פסוק ו
 <b>יכשר.</b> מלשון כשר וטוב:

### פסוק י
 <b>והשחרות.</b> כן יקראו ימי הנעורים שהם תחלת ימי האדם כמו השחר שהוא תחלת היום:


## פרק יב
### פסוק ג
 <b>שיזועו.</b> ענין רעד ורתת כמו והיה רק זועה (ישעיה כח יט): 
 <b>והתעותו.</b> מלשון עוות ועקום כמו ודרך רשעים יעות (תהלים קמז ט): 
 <b>החיל.</b> ענין כח: 
 <b>הטוחנות.</b> מלשון טחינה: 
 <b>הרואות.</b> מלשון ראיה: 
 <b>בארובות.</b> מלשון ארובה וחלון כמו וכעשן מארובה (הושע יג ג): 
 <b>דלתים.</b> על השפתים יאמר וכן נאמר דלתי פניו מי פתח (איוב מא ו): 
 <b>וישחו.</b> ענין השפלה ונמיכה כמו ושח גבהות האדם (ישעיה ב יז):

### פסוק ה
 <b>וחתחתים.</b> מלשון חתת ופחד, ונכפלו הפ״א והעי״ן הפעל ויורה על פחד הרבה כמו אדמדם שיורה על אדמימות רב: 
 <b>וינאץ.</b> ענין בזיון ומיאוס כמו וינאץ בזעם אפו (איכה ב ו) ועם כי לא נקראה האל״ף הואיל והיא כתובה: 
 <b>השקד.</b> ענין השתדלות והתמדה כמו שיקדו ושמרו (עזרא ח כט): 
 <b>ויסתבל.</b> מלשון סבל ומשא כבד: 
 <b>החגב.</b> מין ארבה כמו שנאמר ואת החגב למינהו (ויקרא יא כב): 
 <b>ותפר.</b> מלשון הפרה ובטול: 
 <b>האביונה.</b> האל״ף נוספת כמו והאזניחו נהרות (ישעיה יט ו) והוא מלת בינה והוא כנוי לרוח בעלת הבינה, או הוא ענין תאוה. כמו לא אבה יבמי (דברים כה ז):

### פסוק ו
 <b>ירתק.</b> ענינו כמו שלשלת כמו ורתוקות כסף צורף (ישעיה מ יט): 
 <b>ותרוץ.</b> מלשון רציצה ושבירה כמו וירעצו וירצוצו (שופטים י ח): 
 <b>גולת.</b> מעין כמו גולות מים (שם א טו): 
 <b>כד.</b> שם כלי כמו וכדה על שכמה (בראשית כד מה): 
 <b>המבוע.</b> מעין הנובע: 
 <b>ונרוץ.</b> מלשון ריצה ורדיפה: 
 <b>הגלגל.</b> גלגולת הראש:

### פסוק ז
 <b>על הארץ.</b> אל הארץ:

### פסוק ח
 <b>הקהלת.</b> ענין אסיפה וקבוץ כמו קהלת יעקב (דברים לג ד):

### פסוק ט
 <b>ואזן.</b> מלשון האזנה ושמיעה כמו האזינו השמים (שם לב א) והוא מלשון אוזן: 
 <b>תיקן.</b> עשה וחבר:

### פסוק יא
 <b>כדרבנות.</b> הוא כעין מחט תחוב בראש מלמד הבקר לכוון אותם לחרישה כמו להצב הדרבן (ש״א יג כא): 
 <b>וכמשמרות.</b> וכמו וכמסמרות בסמ״ך והוא מלשו מסמר ויתד: 
 <b>נטועים.</b> מלשון נטיעה: 
 <b>אספות.</b> מלשון אסיפה וקבוץ:

### פסוק יב
 <b>ולהג.</b> אין לו דומה, ולפי ענינו פתרונו ענין התעסקות הלמוד וכן תרגומו ולמעסק בפתגמי אורייתא. ובפייט של ראש השנה בלהג מלהגים ובלשון ישמעאל הוא. כמו קריאה: 
 <b>בשר.</b> כן יקרא האדם וכמו שנאמר יבוא כל בשר להשתחות לפני אמר ה׳ (ישעיה סו כג):

