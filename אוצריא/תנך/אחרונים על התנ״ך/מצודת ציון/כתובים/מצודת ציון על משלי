# מצודת ציון על משלי
רבי דוד אלטשולר
## פרק א
### פסוק ג
 <b>לקחת.</b> ענין ידיעה ולמוד כמו לקח טוב נתתי לכם (לקמן ד):

### פסוק ד
 <b>ערמה.</b> ענין התחכמות כמו ערום יערים הוא (ש״א כ״ג): 
 <b>ומזמה.</b> ענין מחשבה כמו זממה שדה ותקחהו (לקמן לא):

### פסוק ה
 <b>תחבולות.</b> עניינו דקות העיון כמו ובתחבולות עשה מלחמה (לקמן כ): 
 <b>יקנה.</b> מצינו לשון קנין אף אם אין שם מוכר כמו קונה שמים וארץ (בראשית י״ד:י״ט) ורבים כמוהו:

### פסוק ו
 <b>ומליצה.</b> עניינו אמרים צחים המקובלים על הלב: 
 <b>וחידותם.</b> עניינו דברים סתומים קשי ההבנה:

### פסוק ז
 <b>אוילים.</b> ר״ל רשעים כי אין אדם עובר עבירה אא״כ נכנס בו רוח שטות:

### פסוק ח
 <b>תטוש.</b> ענין עזיבה כמו כי לא יטוש ה׳ את עמו (ש״א יב): 
 <b>תורת.</b> ענין למוד והוראה:

### פסוק ט
 <b>לוית.</b> ענין חבור ודבוק כמו הפעם ילוה אישי (בראשית כ״ט:ל״ד): 
 <b>וענקים.</b> עניני עדי הצואר כמו ולבד מן הענקות (שופטים ח׳:כ״ו): 
 <b>לגרגרותיך.</b> מלשון גרון וצואר יפתוך. מלשון פיתוי והסתה:

### פסוק י
 <b>תבא.</b> ענין רצון כמו לא אבה יבמי (דברים כ״ה:ז׳):

### פסוק יא
 <b>נארבה.</b> נשב במארב לארוב: 
 <b>נצפנה.</b> ענין הסתר:

### פסוק יד
 <b>כיס.</b> אמתחת ושק:

### פסוק יז
 <b>מזורה.</b> ענין פזור ופרישה כמו מזרה בעיניו כל רע (לקמן כ׳): 
 <b>בעלי כנף.</b> הצפרים שיש להם כנפים:

### פסוק יט
 <b>ארחות.</b> ענין הנהגה וסדר: 
 <b>בוצע בצע.</b> ענין גזל כמו מה תקות חנף כי יבצע (איוב כ״ז:ח׳):

### פסוק כ
 <b>תרונה.</b> ענין הכוזה והשמעת קול כמו ויעבור הרנה במחנה (מ״א כב):

### פסוק כב
 <b>פתים.</b> כמו פתאים ר״ל שוטים הנפתים מהר:

### פסוק כג
 <b>אביעה.</b> אדבר כמו יביע אומר (תהלים יט):

### פסוק כה
 <b>ותפרעו.</b> ענין בטול והשבתה כמו למה משה ואהרן תפריעו וגו׳ (שמות ה׳:ד׳): 
 <b>לא אביתם.</b> לא רציתם:

### פסוק כו
 <b>באידכם.</b> ענין צער ומקרה רע כמו הלא איד לעול (איוב ל״א:ג׳):

### פסוק כז
 <b>כשואה.</b> כחושך כמו אמש שואה ומשואה (, שם): 
 <b>יאתה.</b> ענין ביאה כמו מצפון זהב יאתה (שם ז):

### פסוק כח
 <b>ישחרנני.</b> ענין דרישה כמו לשחר פניך (לקמן ז):

### פסוק ל
 <b>נאצו.</b> הוא לשון מושאל על הבזיון וכן כי נאצו האנשים את מנחת ה׳ (ש״א ב):

### פסוק לב
 <b>משובת.</b> ענינו ההשקט והמרגוע כמו בשובה ונחת תושעון (ישעיהו ל׳:ט״ו):

### פסוק לג
 <b>ושאנן.</b> ענין השקט כמו לעשתות שאנן (איוב יב):


## פרק ב
### פסוק ד
 <b>וכמטמנים.</b> אוצרות הטמונים:

### פסוק ז
 <b>תושיה.</b> התורה נקראת תושיה מלשון יש כי ישנה לעולם ולא תשוב לאין כשאר הדברים שבעולם, ורז״ל אמרו ע״ש שמתשת גוף האדם הלומדה:

### פסוק ט
 <b>מעגל.</b> שביל ודרך כמו פרשו רשת ליד מעגל (תהילים ק״מ:ו׳):

### פסוק י
 <b>ינעם.</b> ענין מתיקות וערבות:

### פסוק טו
 <b>עקשים.</b> העקומים: 
 <b>ונלוזים.</b> נוטים מדרך הישר וכן ונלוז דרכיו בוזהו (לקמן יד):

### פסוק יז
 <b>אלוף.</b> שר כמו אלופי ומיודעי (תהילים נ״ה:י״ד) ור״ל הבעל:

### פסוק יח
 <b>שחה.</b> ענין כפיפה והשפלה כמו וישח אדם (ישעיה ה):

### פסוק כא
 <b>יותרו.</b> מלשון נותר:

### פסוק כב
 <b>יסחו.</b> ענין עקירה ממקום כמו ויסחך מאוהל (תהלים נב):


## פרק ג
### פסוק ג
 <b>לוח.</b> נסר והוא ענין מליצה ושאלה:

### פסוק ח
 <b>לשרך.</b> הוא הטבור כמו שררך אגן הסהר (ש״ה ו): 
 <b>ושקוי.</b> ר״ל המוח המשקה העצמות:

### פסוק י
 <b>אסמיך.</b> הם אוצרות התבואה כמו את הברכה באסמיך (דברים כ״ח:ח׳): 
 <b>יקביך.</b> הם הבורות אשר היין יורד בהם כמו וגם יקב חצב בו (ישעיהו ה׳:ב׳): 
 <b>יפרצו.</b> ענין התחזקות ברבוי כמו פרצו לרוב (דה״א ד):

### פסוק יא
 <b>תקוץ.</b> ענין מאוס כמו קצתי בחיי (בראשית כז):

### פסוק יב
 <b>ירצה.</b> מלשון רצוי ופיוס:

### פסוק יג
 <b>יפיק.</b> יוציא כמו ויפיק רצון (לקמן ח):

### פסוק יד
 <b>ומחרוץ.</b> היא הזהב הטוב כמו בירקרק חרוץ (תהלים סח):

### פסוק טו
 <b>מפנינים.</b> הם המרגליות:

### פסוק יח
 <b>מאושר.</b> משובח כמו אשרי האיש (שם א):

### פסוק כ
 <b>ירעפו.</b> יטיפו כמו יערוף כמטר לקחי (דברים לג):

### פסוק כא
 <b>ילוזו.</b> ענין הטיה והסרה:

### פסוק כג
 <b>תגוף.</b> ענין הכאה כמו פן תגוף באבן רגליך (תהילים צ״א:י״ב):

### פסוק כד
 <b>וערבה.</b> ענין מתיקות כמו וערבה לה׳ מנחת (מלאכי ג׳:ד׳):

### פסוק כה
 <b>ומשואת.</b> ענין חושך כמו אמש שואה ומשואה (איוב לא):

### פסוק כו
 <b>בכסלך.</b> ענין בטחון ותקוה כמו אשר יקוט כסלו (שם ח׳):

### פסוק כז
 <b>לאל.</b> ענין כח ואמצות:

### פסוק כט
 <b>תחרוש.</b> ענין מחשבה כמו חורשי און (שם ד׳):

### פסוק לב
 <b>נלוז.</b> הנוטה מדרך הישר:

### פסוק לג
 <b>מארת.</b> מלשון ארור: 
 <b>ונוה.</b> מדור כמו נוה איתן (ירמיה מט):

### פסוק לה
 <b>מרים.</b> מלשון תרומה והפרשה: 
 <b>קלון.</b> בזיון והוא מלשון קלוי באש (ויקרא ב׳:י״ד) כי בעבור הבזיון יתאדם הפנים כאלו נקלה באש, או הוא מלשון קלות:


## פרק ד
### פסוק א
 <b>והקשיבו.</b> ענין שמיעה והאזנה:

### פסוק ג
 <b>רך.</b> מעונג:

### פסוק ד
 <b>ויורני.</b> ענין למוד כמו את מי יורה דעה (ישעיהו כ״ח:ט׳):

### פסוק ח
 <b>סלסלה.</b> ענין משמוש כמו כבוצר על סלסלות (ירמיה ז׳) ובדרז״ל מסלסל בשערו (נזיר ג׳):

### פסוק ט
 <b>תמגנך.</b> ענין מסירה כמו אשר מגן צריך (בראשית י״ד:כ׳):

### פסוק יא
 <b>הוריתיך.</b> ענין למוד:

### פסוק יב
 <b>צעדך.</b> פסיעותיך: 
 <b>תרוץ.</b> ענין מהירת ההליכה:

### פסוק יד
 <b>תאשר.</b> ענין הלוך ופסיעות כמו ואשרו בדרך בינה (לקמן ט):

### פסוק טו
 <b>פרעהו.</b> ענין בטול והשבתה כמו ותפרעו כל עצתי (לעיל ב) שטה. ענין הטיה והסרה כמו אל ישט אל דרכיה (לקמן ז׳):

### פסוק יח
 <b>נוגה.</b> ענין הארה כמו מנוגה נגדו (תהלים י״ח): 
 <b>הולך ואור.</b> ר״ל בכל פעם יותר וכן וירח יקר הולך (איוב ל״א:כ״ו):

### פסוק כא
 <b>אל יליזו.</b> אל ינטו:

### פסוק כד
 <b>ולזות.</b> ענין נטיה ועקימה:

### פסוק כה
 <b>ועפעפיך.</b> אישון העין:

### פסוק כו
 <b>פלס.</b> ענין יושר ועש״ז נקרא מטה המאזנים פלס ומאזני וכו׳ (לקמן טז) לפי שבו מיישר המשקל:


## פרק ה
### פסוק ג
 <b>נופת.</b> ענין הזלה והתכה וכן ונופת צופים (תהילים י״ט:י״א) ותחסר מלת צופים והוא מובן מעצמו שר״ל כהזלת חלות הדבש: 
 <b>תטופנה.</b> תרד טיפץ: 
 <b>חכה.</b> ר״ל מאמרה הבאה בנגיעת הלשון בחיך:

### פסוק ד
 <b>כלענה.</b> שם עשב מר: 
 <b>צעדיה.</b> ענין פסיעות והלוך:

### פסוק ו
 <b>תפלס.</b> תישיר: 
 <b>נעו.</b> מלשון נע ונד: 
 <b>מעגלותיה.</b> דרכיה:

### פסוק יא
 <b>ושארך.</b> גם הוא נאמר על הבשר כמו אם יכין שאר לעמו (תהילים ע״ח:כ׳) וכפל דבריו בשמות נרדפים כמו אדמת עפר (דניאל יב):

### פסוק יב
 <b>נאץ.</b> מושאל הוא על הבזיון וכן נאצו כל תוכחתי (לעיל א):

### פסוק יג
 <b>מורי.</b> מלשון הוראה ולמוד:

### פסוק טו
 <b>ונוזלים.</b> ענין נטיפה: 
 <b>בארך.</b> באר הנובע:

### פסוק טז
 <b>יפוצו.</b> ענין פזור: 
 <b>פלגי מים.</b> אמת המים:

### פסוק יט
 <b>אילת.</b> נקבת האיל: 
 <b>ירווך.</b> ענין שביעה: 
 <b>תשגה.</b> מלשון משגה וחטא:


## פרק ו
### פסוק ג
 <b>אפוא.</b> כמו עתה וכן מה לך אפוא (ישעיהו כ״ב:א׳): 
 <b>התרפס.</b> ענין דריסה ורמיסה כמו ושארה ברגלה רפסה (דניאל ז׳:ז׳): 
 <b>ורהב.</b> ענין התחזקות כמו ירהבו הנער בזקן (ישעיהו ג׳:ה׳):

### פסוק ו
 <b>נמלה.</b> שם בריה קטנה:

### פסוק ז
 <b>קצין.</b> שר ומושל:

### פסוק ח
 <b>אגרה.</b> ענין אסיפה כמו אוגר בקיץ (לקמן י):

### פסוק י
 <b>תנומות.</b> היא שינה קלה:

### פסוק יא
 <b>ראשך.</b> ענין עוני ודלות כמו ראש עשה כף רמיה (, שם):

### פסוק יב
 <b>בליעל.</b> בלי עול ר״ל הפורק עול שמים:

### פסוק יג
 <b>קורץ.</b> ענין הנידנוד לרמז הלעג והוא מלשון קרץ מצפון (ירמיה מו) כי ברוב הנידנוד כאלו כורת ומשבר העינים: 
 <b>מולל.</b> הוא מלשון מלה ודבור ר״ל כאלו מדבר ברגליו דבר הלעג: 
 <b>מורה.</b> כאלו מלמד דבר הלעג באצבעותיו:

### פסוק יד
 <b>מדינים.</b> מלשון מדון ומריבה: 
 <b>ישלח.</b> ענין גרוי ושסוי כמו ושן בהמות אשלח בם (דברים ל״ב:כ״ד):

### פסוק טו
 <b>אידו.</b> ענין צער ומקרה רע: 
 <b>פתע.</b> הוא כמו פתאום:

### פסוק יט
 <b>יפיח.</b> ענין דבור ע״ש שבא בהפחת הפה:

### פסוק כ
 <b>תטוש.</b> ענין עזיבה:

### פסוק כא
 <b>ענדם.</b> ענין קשירה כמו אענדנו עטרות לי (איוב ל״א:ל״ו): 
 <b>גרגרותיך.</b> מלשון גרון וצואר:

### פסוק כב
 <b>תנחה.</b> תנהג: 
 <b>והקיצות.</b> ענין הערה מהשינה: 
 <b>תשיחך.</b> מלשון שיחה ודבור:

### פסוק כו
 <b>ככר לחם.</b> כן נקרא לחם שלם:

### פסוק כז
 <b>היחתה.</b> ענין שאיבת האש ממקומו כמו לחתות אש מיקוד (ישעיהו ל׳:י״ד): 
 <b>בחיקו.</b> ר״ל בבגדו שממול החיק:

### פסוק כח
 <b>תכוינה.</b> ענין שרפה כמו כויה תחת כויה (שמות כ״א:כ״ה):

### פסוק לג
 <b>וקלון.</b> בזיון: 
 <b>תמחה.</b> ענין מחיקה:

### פסוק לד
 <b>קנאה.</b> נקמה: 
 <b>חמת.</b> מלשון חמה וכעס:

### פסוק לה
 <b>כופר.</b> שוחד עניינם כמו פדיון:


## פרק ז
### פסוק א
 <b>תצפון.</b> תסתיר:

### פסוק ב
 <b>כאישון.</b> הוא בת העין ובעבור קטנות צורת האיש הנראה בה קרוי אישון כמו האמינון אחיך (ש״ב יג) שבאה תוספות הנו״ן להקטינו ולהשפילו:

### פסוק ד
 <b>ומודע.</b> עניינו כמו קרוב על כי הקרוב ידוע לאדם ומכירו כמו ולנעמי מודע לאישה (רות ב׳:א׳):

### פסוק ו
 <b>אשנבי.</b> ענין חלון כמו בעד האשנב (שופטים ה׳): 
 <b>נשקפתי.</b> ענין הבטה ולפי שהמביט לחוץ נראה גם הוא למביט בו לזה אמר נשקפתי וכן בעד החלון נשקפה (, שם):

### פסוק ח
 <b>פנה.</b> זויות: 
 <b>יצעד.</b> ענין פסיעה והלוך:

### פסוק ט
 <b>בנשף.</b> ענין חושך כמו אך חושך ישופני (תהילים קל״ט:י״א): 
 <b>באישון לילה.</b> בשחרות הלילה כמו באשון חושך (לקמן כ):

### פסוק י
 <b>שית.</b> ענין שימה ותקון: 
 <b>ונצורת.</b> מל׳ מצור וכן נוצרים באים (ירמיה ד׳):

### פסוק טו
 <b>לשחר.</b> ענין דרישה:

### פסוק טז
 <b>מרבדים.</b> מצעות נאים לקשוט כמו מרבדים עשתה לה (לקמן לא): 
 <b>ערשי.</b> מטתי כמו עשר יצועי (תהלים קלב): 
 <b>חטובות.</b> ענין כריתה וחתוך כמו חוטבי עצים (יהושע ט): 
 <b>אטון.</b> תרגום של מיתריהם (שמות כו) הוא אטוניהון:

### פסוק יז
 <b>נפתי.</b> ענין הזלה והתכה כמו נופת תטופנה (לעיל ה): 
 <b>מור אהלים וקנמון.</b> שמות מיני בושם:

### פסוק יח
 <b>נתעלסה.</b> ענין שמחה כמו כחיל תמורתו ולא יעלוס (איוב כ׳:י״ח):

### פסוק כ
 <b>צרור.</b> ענין קשר כמו צרור כספו בשקו (בראשית מ״ב:ל״ה): 
 <b>הכסא.</b> עניינו זמן קבוע כמו בכסה ליום חגנו (תהלים כא):

### פסוק כא
 <b>לקחה.</b> ענין למוד והרגל כמו הלוקחים לשונם (ירמיה כג):

### פסוק כב
 <b>וכעכס.</b> הוא ארס הנחש וכן ברגליהם תעכסנה (ישעיה ג):

### פסוק כג
 <b>יפלח.</b> ענין בקוע כמו פולח ובוקע (תהילים קמ״א:ז׳): 
 <b>כבדו.</b> הכבד שהמרה תלוי בה: 
 <b>פח.</b> רשת:

### פסוק כה
 <b>ישט.</b> ענין נטיה והסרה: 
 <b>תתע.</b> מלשון תועה:

### פסוק כו
 <b>חללים.</b> הרוגים:


## פרק ח
### פסוק ב
 <b>בית.</b> מקום:

### פסוק ג
 <b>ליד.</b> למקום: 
 <b>לפי קרת.</b> לפתח העיר: 
 <b>תרונה.</b> ענין הכרזה כמו בחוץ תרונה (לעיל א):

### פסוק ד
 <b>אישים.</b> אנשים:

### פסוק ו
 <b>נגידים.</b> שרים וחשובים:

### פסוק ז
 <b>יהגה.</b> ידבר:

### פסוק ח
 <b>נפתל.</b> עקמימות כמו ועם עקש תתפתל (תהילים י״ח:כ״ז):

### פסוק ט
 <b>נכוחים.</b> ענין יושר כמו עשות נכוחה (עמוס ג):

### פסוק י
 <b>מחרוץ.</b> מין זהב טוב:

### פסוק יב
 <b>מזמות.</b> מחשבות:

### פסוק יג
 <b>גאה וגאון.</b> שניהם ענין גאוה:

### פסוק יד
 <b>ותושיה.</b> תשות הכח:

### פסוק טו
 <b>ורוזנים.</b> שרים: 
 <b>יחוקקו.</b> מל׳ חוק וגזרה:

### פסוק טז
 <b>ישורו.</b> יעשו שררה וממשל:

### פסוק יז
 <b>אהב.</b> כמו אאהב:

### פסוק יח
 <b>עתק.</b> חוזק כמו יביעו ידברו עתק (תהילים צ״ד:ד׳):

### פסוק כג
 <b>נסכתי.</b> ענין ממשלה כמו נסיכי סיחון (יהושע יג):

### פסוק כד
 <b>חוללתי.</b> ענין בריאה כמו ותחולל ארץ (תהלים צ): 
 <b>נכבדי מים.</b> רבוי המים כמו בעם כבד (במדבר יא):

### פסוק כה
 <b>הטבעו.</b> מל׳ טביעה:

### פסוק כו
 <b>תבל.</b> כן נקראת הארץ המיושבת מבני אדם:

### פסוק כז
 <b>בחוקו.</b> מל׳ חקיקה: 
 <b>חוג.</b> הוא העגול הנעשה ע״י כלי ולה ב׳ ראשים יעמיד ראש האחד במקום עמדו והשני יסבב סביבו ונעשה עגול וכן היושב על חוג הארץ (ישעיהו מ׳:כ״ב):

### פסוק כח
 <b>באמצו.</b> מל׳ אומץ וחוזק: 
 <b>בעזוז.</b> מל׳ עוז:

### פסוק ל
 <b>אמון.</b> ענין גדול הילד והתעסקות בו כמו והיו מלכים אומניך (שם מ״ט): 
 <b>שעשועים.</b> ענין התעסקות לשמוח:

### פסוק לג
 <b>ואל תפרעו.</b> אל תבטלו כמו תפריעו את העם (שמות ה׳:ד׳):

### פסוק לד
 <b>לשקוד.</b> ענין מהירות כמו שוקד (ירמיה א׳):

### פסוק לה
 <b>ויפק.</b> ויוציא כמו יפיק תבונה (לעיל ג׳):


## פרק ט
### פסוק א
 <b>חצבה.</b> ענין כריתה וחתוך הנופל באבנים:

### פסוק ב
 <b>מסכה.</b> ענין מזיגת היין במים כמו למסוך שכר (ישעיה ה): 
 <b>ערכה.</b> ענין סדור:

### פסוק ג
 <b>גפי.</b> ענין כנף ובדרז״ל עד בין אגפים (חולין מ״ו) ור״ל במקום גבוה שהעוף יפרח שם באגפיו: 
 <b>קרת.</b> מל׳ קריה ועיר:

### פסוק ה
 <b>לחמו.</b> אכלו לחם ולתוספת ביאור אמר בלחמי וכן מסעף פארה (ישעיה י׳):

### פסוק ו
 <b>ואשרו.</b> וצעדו כמו ואשר בדרך לבך (לקמן כ״ג):

### פסוק יז
 <b>ינעם.</b> ענין מתיקות וערבות:


## פרק י
### פסוק א
 <b>תוגת.</b> מל׳ יגון ועצבון:

### פסוק ג
 <b>והות.</b> ענין שבר כמו יעוז בהותו (תהלים נד): 
 <b>יהדוף.</b> ענין דחיפה כמו כהנדוף עשן (שם סח):

### פסוק ד
 <b>ראש.</b> עני כמו ראש ועושר (לקמן ל): 
 <b>כף.</b> כף המאזנים: 
 <b>חרוצים.</b> עניינו תנועה וזרוזות כמו אז תחרץ (ש״ב ה):

### פסוק ה
 <b>אוגר.</b> ענין אסיפה כמו אגרה בקציר (לעיל ו): 
 <b>נרדם.</b> מל׳ תרדמה והיא שינה עמוקה:

### פסוק ח
 <b>ילבט.</b> ענין עייפות וכשלון וכן ועם לא יבין ילבט (הושע ד׳:י״ד):

### פסוק ט
 <b>יודע.</b> ענין שבירה כמו ויודע בהם אנשי סוכות (שופטים ח׳:ט״ז):

### פסוק י
 <b>קורץ.</b> ענין נדנוד ורמיזה כמו קורץ בעיניו (לעיל ז): 
 <b>מקור.</b> מעין:

### פסוק יב
 <b>מדנים.</b> מל׳ מדון ומריבה:

### פסוק יג
 <b>לגו.</b> לגוף כמו גוי נתתי למכים (ישעיה נ):

### פסוק יד
 <b>מחתה.</b> ענין שבירה כמו שמת מבצריו מחתה (תהלים פד):

### פסוק טו
 <b>קרית.</b> מל׳ קריה ועיר: 
 <b>רישם.</b> ענין עוני:

### פסוק טז
 <b>תבואת.</b> מל׳ תבואה ופירות: 
 <b>לחטאת.</b> ענין חסרון כמו קולע וכו׳ ולא יחטיא (שופטים כ):

### פסוק יז
 <b>מתעה.</b> כמו תועה או מתעה נפשו:

### פסוק יח
 <b>דבה.</b> ענין לעז והוצאת שם רע שרבים דובבים ומספרים בו כמו דבתם רעה (בראשית לז):

### פסוק יט
 <b>וחושך.</b> ענין מניעה כמו ולא חשכת (שם כב):

### פסוק כא
 <b>ירעו.</b> מלשון מרעה ור״ל יאכילו:

### פסוק כג
 <b>זמה.</b> ענין מעשה הרעה:

### פסוק כד
 <b>מגורת.</b> ענין פחד כמו ויגר מואב (במדבר כב):

### פסוק כה
 <b>סופה.</b> רוח סערה:

### פסוק ל
 <b>ימוט.</b> לשון נטיה: 
 <b>ישכנו.</b> עניינו חניה בהשקט:

### פסוק לא
 <b>ינוב.</b> ענין דבור כמו בורא ניב שפתים (ישעיהו נ״ז:י״ט):


## פרק יא
### פסוק א
 <b>מאזני.</b> כלי המשקל:

### פסוק ב
 <b>קלון.</b> בזיון: 
 <b>צנועים.</b> המסתתרים עצמם מרוב ענותנותם:

### פסוק ג
 <b>וסלף.</b> ענין עקום כמו ויסלף דברי צדיקים (שמות כ״ג:ח׳): 
 <b>ישדם.</b> מל׳ שדידה וגזילה:

### פסוק ו
 <b>ובהות.</b> ענין שבירה כמו מדבר הות (תהלים צ״א):

### פסוק ז
 <b>אונים.</b> בנים הבאים מכחו כמו כחי וראשית אוני (בראשית מ״ט:ג׳):

### פסוק ח
 <b>נחלץ.</b> ענין הוצאה ושליפה כמו וחלצה נעלו (דברים כה):

### פסוק י
 <b>תעלוץ.</b> תשמח:

### פסוק יב
 <b>יחריש.</b> ישתוק:

### פסוק טו
 <b>רע ירוע.</b> ענין השבר והרצוץ כמו תרועם בשבט ברזל (תהילים ב׳:ט׳):

### פסוק טז
 <b>ועריצים.</b> חזקים כמו עריצי גוים (יחזקאל כח):

### פסוק יז
 <b>ועוכר.</b> ענין השחתה ובלבול כמו עכרתם אותי (בראשית לד): 
 <b>שארו.</b> בשרו כמו אם יכין שאר (תהילים ע״ח:כ׳):

### פסוק יח
 <b>אמת.</b> עניינו דבר מקויים וכן ודבריך יהיו אמת (שמואל ב ז׳:כ״ח):

### פסוק יט
 <b>כן.</b> עניינו כמו אמת וצדק כמו כן בנות צלפחד דוברות (במדבר כ״ז:ז׳):

### פסוק כ
 <b>עקשי.</b> ענין עקום:

### פסוק כב
 <b>נזם.</b> עדי יושם על האף וכן חח ונזם (שמות לה): 
 <b>טעם.</b> עניינו העצה ותוכן הדבר כמו וטעם זקנים יקח (איוב י״ב:כ׳):

### פסוק כד
 <b>וחושך.</b> ומונע:

### פסוק כה
 <b>ברכה.</b> כל לשון ברכה עניינו הוספת טובה: 
 <b>תדשן.</b> מל׳ דשן ושמן: 
 <b>ומרוה.</b> ענין שביעה כמו כגן רוה (ישעיה נח):

### פסוק כו
 <b>בר.</b> תבואה כמו לשבר בר (בראש׳ מב): 
 <b>יקבהו.</b> יקללוהו כמו לכה קבה לי (במדבר כ״ב:י״א): 
 <b>לאום.</b> אומה כמו ולאום מלאום יאמץ (בראשית כ״ה:כ״ג): 
 <b>משביר.</b> ענין מכירת תבואה כמו לשבר בר (בראשית מב):

### פסוק כז
 <b>שוחר.</b> ענין דרישה כמו ושחרו אל (תהלים מח):

### פסוק כט
 <b>רוח.</b> עניינו כעס כמו הניחו את רוחי (זכריה ו׳:ח׳):

### פסוק לא
 <b>אף כי.</b> ענינו כמו כל שכן וכן אף כי אש אכלתהו (יחזקאל ט״ו:ה׳):


## פרק יב
### פסוק א
 <b>בער.</b> שוטה ע״ש שנמשל כבהמות והוא מל׳ אנחנו ובעירנו (במדבר כ):

### פסוק ז
 <b>ואינם.</b> ואין מהם:

### פסוק ח
 <b>ונעוה.</b> מל׳ נע כאשר יאמר מן זע זעוה:

### פסוק יב
 <b>מצוד.</b> עניינו מבצר חזק כמו יבאוהו במצדות (יחזקאל יט):

### פסוק יז
 <b>יפיח.</b> ענין דבור כי בא בהפחת רוח הפה:

### פסוק יח
 <b>בוטה.</b> ענין דבור כמו לבטא בשפתים (ויקרא ה): 
 <b>כמדקרות.</b> ענין תחיבה בדבר מה כמו כל הנמצא ידקר (ישעיה יג):

### פסוק יט
 <b>ארגיעה.</b> מל׳ רגע:

### פסוק כ
 <b>חורשי.</b> ענין מחשבה:

### פסוק כא
 <b>יאונה.</b> ענין הזדמנות כמו לא תאונה אליך רעה (תהלים צא):

### פסוק כד
 <b>חרוצים.</b> זרוזים: 
 <b>למס.</b> מל׳ המסה והמגה:

### פסוק כה
 <b>ישחנה.</b> מל׳ שחיה והשפלה כמו שחו רעים (לקמן יד):

### פסוק כז
 <b>יחרוך.</b> ענין שריפה כמו ושער ראשיהון לא התחרך (דניאל ג): 
 <b>יקר.</b> חשוב ונכבד: 
 <b>חרוץ.</b> הוא מין זהב טוב כמו בירקרק חרוץ (תהלים סח):

### פסוק כח
 <b>נתיבה.</b> ענין שביל ומסילה:


## פרק יג
### פסוק ג
 <b>פושק.</b> ענין פתיחה והרחבה כמו ותפשקי את רגליך (יחזקאל ט״ז:כ״ה): 
 <b>מחתה.</b> ענין שבר:

### פסוק ד
 <b>חרוצים.</b> זריזים: 
 <b>תדשן.</b> ענין שומן:

### פסוק ה
 <b>יבאיש.</b> ר״ל ימאס כדבר הנבאש: 
 <b>ויחפיר.</b> ענין בושה כמו וחפרה הלבנה (ישעיה כד):

### פסוק ו
 <b>תסלף.</b> עניינו מעוקל ומעוקם כמו סלף בוגדים ישדם (לעיל יא):

### פסוק ז
 <b>מתרושש.</b> מל׳ רש ועני:

### פסוק ח
 <b>כופר.</b> פדיון: 
 <b>גערה.</b> צעקת נזיפה:

### פסוק ט
 <b>ידעך.</b> ענין ניתור וקפיצה וזהו כבוי הנר כי השלהבת קופצת מהפתילה וכן ידעך נרו (לקמן כ):

### פסוק י
 <b>מצה.</b> ענין מריבה כמו הן לריב ומצה תצומו (ישעיהו נ״ח:ד׳):

### פסוק יא
 <b>על יד.</b> ביד וכן עמדתם על חרבכם (יחזקאל ל״ג:כ״ו) ומשפטו בחרבכם:

### פסוק יב
 <b>מחלה.</b> מלשון חולי ומכאוב:

### פסוק יג
 <b>יחבל.</b> מל׳ חבלה ומכה:

### פסוק טו
 <b>איתן.</b> ענין חוזק כמו איתן מושבך (במדבר כד):

### פסוק טז
 <b>יפרוש.</b> מל׳ פרישה ושטיחה:

### פסוק יז
 <b>מלאך.</b> ענין שליח כמו מלאך שלוח אליהם (יחזקאל כ״ג:מ׳): 
 <b>וציר.</b> גם הוא ענין שליח כמו וציר בגוים שולח (עובדיה א׳:א׳):

### פסוק יח
 <b>פורע.</b> ענין בטול:

### פסוק יט
 <b>נהיה.</b> ענין שבירה כמו נהיתי ונחליתי (דניאל ח): 
 <b>תערב.</b> ענין מתיקות כמו וערבה לה׳ מנחת (מלאכי ג׳:ד׳):

### פסוק כ
 <b>ירוע.</b> ענין שבירה ורציצה כמו תרועם בשבט ברזל (תהילים ב׳:ט׳):

### פסוק כב
 <b>וצפון.</b> ענין הסתרה: 
 <b>חיל.</b> עושר:

### פסוק כג
 <b>ניר.</b> ענין חרישה כמו נירו לכם ניר (ירמיה ד): 
 <b>ראשים.</b> מלשון רש ועני: 
 <b>נספה.</b> ענין מיתה כמו אני נאסף אל עמי (בראשית מט):

### פסוק כד
 <b>חושך.</b> מונע: 
 <b>שחרו.</b> עניינו ימי הילדות שהוא בתחילת הימים והושאל מל׳ שחר הבקר וכן הילדות והשחרות הבל (קהלת י״א:י׳):


## פרק יד
### פסוק ב
 <b>ונלוז.</b> ענין הטיה והסרה כמו ונלוזים במעגלותם (לעיל ב):

### פסוק ג
 <b>חוטר.</b> מטה כמו ויצא חוטר מגזע ישי (ישעיה יא):

### פסוק ד
 <b>אלפים.</b> שורים כמו שגר אלפיך (דברים ז): 
 <b>אבוס.</b> אוצר התבואה כמו פתחו מאבוסיה (ירמיה נ): 
 <b>בר.</b> ברור ונקי:

### פסוק ה
 <b>ויפיח.</b> ענין דבור:

### פסוק ז
 <b>מנגד.</b> ממרחק כמו כי מנגד תראה את הארץ (דברים ל״ב:נ״ב): 
 <b>ובל.</b> הוי״ו היא במקום או כמו אביו ואמו קלל (ויקרא כ׳:ט׳):

### פסוק ט
 <b>יליץ.</b> מל׳ מליצה: 
 <b>אשם.</b> קרבן אשם:

### פסוק י
 <b>יתערב.</b> מלשון תערובות:

### פסוק יג
 <b>תוגה.</b> מל׳ יגון ועצבון:

### פסוק יד
 <b>סוג.</b> עניינו החזרה לאחור כמו והוסג אחור משפט (ישעיהו נ״ט:י״ד):

### פסוק טו
 <b>לאשורו.</b> ענין דרך ופסיעו׳ כמו באשורו אחזה רגלי (איוב כ״ג:י״א):

### פסוק טז
 <b>מתעבר.</b> מלשון עברה וכעס:

### פסוק יט
 <b>שחו.</b> ענין כפיפה והשפלה כמו וישח אדם (ישעיה ב):

### פסוק כב
 <b>יתעו.</b> הונח על הרוצה ללכת בדרך זה והולך באחר והושאל לכל התועה בדעתו חורשי. ענין מחשבה:

### פסוק כג
 <b>עצב.</b> גם העמל נקרא עצב כי עצב בעמל: 
 <b>מותר.</b> יתרון והרוחה:

### פסוק כח
 <b>ובאפס.</b> עניינו כמו באין וכן אפס בלעדי (ישעיה מה): 
 <b>לאום.</b> אומה: 
 <b>מחתת.</b> שבר ופחד: 
 <b>רזון.</b> עניינו כמו שר וכן האזינו רוזנים (שופטים ה):

### פסוק ל
 <b>חיי.</b> ענין רפואה כמו וימרחו על השחין ויחי (ישעיה לה): 
 <b>מרפא.</b> מל׳ רפיון עם שהוא באל״ף כמו על כן הוא מרפא (ירמיה לח): 
 <b>קנאה.</b> עניינו כעס וכן קנאוני בלא אל (דברים ל״ב:כ״א):

### פסוק לא
 <b>חרף.</b> ענין גדוף:

### פסוק לה
 <b>ועברתו.</b> מל׳ עברה וכעס:


## פרק טו
### פסוק א
 <b>מענה.</b> מל׳ עניה ותשובה:

### פסוק ב
 <b>תיטיב.</b> ענין תקון כמו ותיטב את ראשה (מלכים ב׳ ט׳): 
 <b>יביע.</b> ענין דבור כמו יביע אומר (תהלים י״ט) והוא מושאל ממעיין הנובע מים רבים:

### פסוק ג
 <b>צופות.</b> ענין הבטה וראיה:

### פסוק ד
 <b>מרפא.</b> מלשון רפיון: 
 <b>וסלף.</b> ענין עקום ועוות: 
 <b>ברוח.</b> עניינו רצון וכן הנני נותן בו רוח (ישעיה לז):

### פסוק ה
 <b>ינאץ.</b> ימאס: 
 <b>יערים.</b> מלשון ערמה והשכל:

### פסוק ו
 <b>חוסן.</b> ענין חוזק כמו וחסון הוא כאלונים (עמוס ב): 
 <b>ובתבואת.</b> מל׳ ביאה: 
 <b>נעכרת.</b> מלשון עכירה ובלבול כמו עכרתם אותי (בראשית לד):

### פסוק ז
 <b>יזרו.</b> ענין פזור כמו יזורה על נוהו גפרית (איוב י״ח:ט״ו):

### פסוק יא
 <b>אף כי.</b> עניינו כמו כ״ש וכן אף כי אש אכלתהו (יחזקאל ט״ו:ה׳):

### פסוק יג
 <b>נכאה.</b> נשברה כמו ונכאה לבב (תהלים קט):

### פסוק יז
 <b>ארחת.</b> ענין האכילה התמידית בכל יום כמו וארוחתו ארוחת תמיד (מלכים ב כ״ה:ל׳): 
 <b>אבוס.</b> שם המקום שמפטמים בו את הבהמות כמו וחמור אבוס בעליו (ישעיהו א׳:ג׳):

### פסוק יח
 <b>יגרה.</b> מל׳ תגר וחרחור כמו ואל תתגר בם מלחמה (דברים ב׳:ט׳): 
 <b>מדון.</b> מלשון דין ומריבה:

### פסוק יט
 <b>כמשוכת.</b> ענין גדר כמו הסר משוכתו (ישעיה ה): 
 <b>חדק.</b> מין קוצים כמו טובה כחדק (מיכה ז): 
 <b>סלולה.</b> ר״ל ממושמש בו הרבה להסיר אבני המכשול ודוגמתו סלסלה ותרוממך (לעיל ד):

### פסוק כב
 <b>סוד.</b> ענין עצה שדרכו להיות בסוד לבל יודע, או שהעצה הוא למעשה כיסוד לבנין:

### פסוק כג
 <b>במענה.</b> ענין אמירה כמו ומה׳ מענה לשון (לקמן טז):

### פסוק כה
 <b>יסח.</b> ענין עקירה כמו ונסחתם מעל האדמה (דברים כ״ח:ס״ג):

### פסוק כז
 <b>בוצע בצע.</b> הגוזל הון כמו ובוצע ברך (תהילים י׳:ג׳) וכמו מה בצע (בראשית ל״ז):

### פסוק כח
 <b>יהגה.</b> יחשוב כמו הגיון לבי (תהלים יט): 
 <b>לענות.</b> מלשון עניה ותשובה:

### פסוק ל
 <b>תדשן.</b> ענין שומן:

### פסוק לא
 <b>תלין.</b> ענין התמדה כמו צדק ילין בה (ישעיה א׳):

### פסוק לב
 <b>פורע.</b> ענין השבתה ובטול כמו ותפרעו כל עצתי (לעיל א׳):


## פרק טז
### פסוק א
 <b>מערכי.</b> ענין סדור: 
 <b>מענה.</b> ענין אמירה:

### פסוק ב
 <b>זך.</b> ברור ונקי כמו שמן זית זך (שמות כ״ז:כ׳): 
 <b>ותוכן.</b> מל׳ תוך:

### פסוק ג
 <b>גול.</b> גלגל וסבב:

### פסוק ז
 <b>ישלים.</b> מל׳ שלום:

### פסוק י
 <b>קסם.</b> ענין ניחוש כמו קוסם קסמים (דברים י״ח): 
 <b>ימעל.</b> ענין בגידה ואשמה:

### פסוק יא
 <b>פלס.</b> ענין יושר כמו פלס מעגל רגליך (לעיל ד) והושאל על מטה המאזנים כי הוא מיישר המשקל: 
 <b>כיס.</b> אמתחת ושק:

### פסוק יד
 <b>יכפרנה.</b> ענין העברה וקנוח ועש״ז יקראו המזרקים כפורי זהב (עזרא א׳:י׳) כי הכהן מקנח ידו מן הדם בשפת המזרק:

### פסוק טו
 <b>מלקוש.</b> כן נקרא המטר המאוחר כמו יורה ומלקוש (דברים י״א):

### פסוק יח
 <b>גאון.</b> ענינו ממשלה כמו גאון יעקב (עמוס ז׳): 
 <b>כשלון.</b> ענין חלשות ונפילת הכח:

### פסוק יט
 <b>שלל.</b> הון רב:

### פסוק כד
 <b>צוף דבש.</b> חלות דבש וכן ונופת צופים (תהלים יט): 
 <b>לעצם.</b> ר״ל לגוף כי העצמות הם מעמידי הגוף:

### פסוק כו
 <b>אכף.</b> מלשון כפיה ונגישה וכן ואכפי עליך לא יכבד (איוב ל״ג:ז׳):

### פסוק כז
 <b>כורה.</b> חופר בור כמו בור כרה (תהלים ז׳): 
 <b>צרבת.</b> ענין שריפה כמו ונצרבו בה כל פנים (יחזקאל כ״א:ג׳):

### פסוק כח
 <b>ונרגן.</b> ענין תלונה כמו ותרגנו באהליכם (דברים א): 
 <b>אלוף.</b> שר כמו ואל תבטחו באלוף (מיכה ז׳:ה׳):

### פסוק ל
 <b>עוצה.</b> ענין סתימה כמו ויעצם את עיניכם (ישעיה כט): 
 <b>קורץ.</b> ענין נדנוד לרמז כמו קורץ בעיניו (לעיל ו): 
 <b>כלה.</b> ענין גמר והשלמה:

### פסוק לב
 <b>ברוחו.</b> ענין כעס:

### פסוק לג
 <b>יוטל.</b> ענין השלכה:


## פרק יז
### פסוק א
 <b>פת.</b> חתיכת לחם מל׳ פתות אותה פתים (ויקרא ב׳:ו׳): 
 <b>חרבה.</b> יבשה:

### פסוק ג
 <b>מצרף.</b> וכור שמות הכלים אשר יתיכו בהם הזהב והכסף:

### פסוק ד
 <b>מזין.</b> כמו מאזין ר״ל מקשיב באזנו: 
 <b>הוות.</b> ענין שכר ורעה כמו מדבר הוות (תהלים צ״א):

### פסוק ה
 <b>לאיד.</b> ענין תקלה ומקרה רע כמו הלא איד לעיל (איוב ל״א):

### פסוק ז
 <b>נאוה.</b> מל׳ נאה וכן נאוה תהלה (תהלים קמז): 
 <b>לנבל.</b> אדם פחות ונבזה:

### פסוק ח
 <b>אבן חן.</b> יש אבני יקר המרבים חן למי שנושאם ואמרו שכן סגולת הרמגליות:

### פסוק ט
 <b>ושונה.</b> מל׳ שנית: 
 <b>אלוף.</b> שר ומושל:

### פסוק י
 <b>תחת.</b> ענין פחד ושבר כמו אל תערוץ ואל תחת (יהושע א׳):

### פסוק יא
 <b>ישלח.</b> ענין גרוי ושסוי כמו ושן בהמות אשלח בם (דברים ל״ב:כ״ד):

### פסוק יב
 <b>פגוש.</b> ענין פגיעה: 
 <b>שכול.</b> מי שבניו מתים קרוי שכול כמו לא תהיה משכלה (שמות כ״ג):

### פסוק יג
 <b>תמוש.</b> ענין הסרה כמו לא ימוש (שם יג):

### פסוק יד
 <b>פוטר.</b> ענין פתיחה כמו פטר רחם (, שם): 
 <b>התגלע.</b> כמו התגלה בה״א וכן בכל תושיה יתגלע, לקמן יח): 
 <b>נטוש.</b> עזוב:

### פסוק טז
 <b>מחיר.</b> ענינו דמי הדבר וערכו כמו ובלא מחיר יין וחלב (ישעיהו נ״ה:א׳):

### פסוק יח
 <b>ערב ערבה.</b> מלשון ערבות ממון:

### פסוק יט
 <b>מצה.</b> ענין מריבה כמו הן לריב ומצה תצומו (שם נ״ח): 
 <b>פתחו.</b> על פתח הפה יאמר וכן שמור פתחי פיך (מיכה ז׳:ה׳):

### פסוק כא
 <b>לתוגה.</b> מל׳ יגון:

### פסוק כב
 <b>גהה.</b> כמו כגהה ותחסר כ״ף השמוש ועניינו רפואה כמו ולא יגהה מכם מזור (הושע ה׳:י״ג): 
 <b>נכאה.</b> שבורה כמו ונכאה לבב (תהלים ק״ט): 
 <b>גרם.</b> עצם כמו תשבר גרם (לקמן כ״ה):

### פסוק כה
 <b>וממר.</b> מל׳ מרירות:

### פסוק כז
 <b>חושך.</b> מונע:

### פסוק כח
 <b>אוטם.</b> ענין סתימה וכמו אוטם אזנו (ישעיה לג):


## פרק יח
### פסוק א
 <b>תושיה.</b> כן נקראת התורה והוא מל׳ יש כי ישנה לעולם ולא תשוב לאין כיתר הדברים: 
 <b>יתגלע.</b> כמו יתגלה בה״א:

### פסוק ג
 <b>בוז.</b> בזיון:

### פסוק ו
 <b>למהלומות.</b> ענין הכאה המשברת כמו והלמה סיסרא (שופטים ה׳):

### פסוק ח
 <b>נרגן.</b> מתלונן כמו ונרגן מפריד אלוף (לעיל טז): 
 <b>כמתלהמים.</b> ענין הכאה המשברת והוא הפוך מן הלום:

### פסוק יא
 <b>קרית.</b> מל׳ קריה ועיר: 
 <b>במשכיתו.</b> עניינו הרצוף ברצפת אבנים והוא מלשון סכך וכסוי כמו ואבן משכית (ויקרא כ״ו):

### פסוק יד
 <b>יכלכל.</b> ענין סבלה והחזקה כמו השמים וגו׳ לא יכלכלוך (מלכים א׳ ח׳): 
 <b>מחלהו.</b> מלשון חולי: 
 <b>נכאה.</b> שבורה:

### פסוק טז
 <b>מתן.</b> מתנה ודורון:

### פסוק יח
 <b>ישבית.</b> יבטל כמו שבת נוגש (ישעיה י״ד):

### פסוק יט
 <b>כבריח.</b> הוא כעין מקל משימים לרוחב הדלת לסגרו: 
 <b>ארמון.</b> היכל מלך:

### פסוק כב
 <b>ויפק.</b> יוציא כמו יפיק תבונה (לעיל ג):

### פסוק כג
 <b>עזות.</b> חזקות וקשות:

### פסוק כד
 <b>להתרועע.</b> מל׳ ריע וחבר:


## פרק יט
### פסוק ב
 <b>ואץ.</b> ענין מהירות כמו ולא אץ לבא (יהושע י׳:י״ג):

### פסוק ג
 <b>תסלף.</b> תעקם כמו וסלף בה (לעיל ט״ו): 
 <b>יזעף.</b> יכעס כמו זעף ה׳ אשא (מיכה ז׳:ט׳):

### פסוק ה
 <b>ויפיח.</b> ענין אמירה:

### פסוק ו
 <b>רבים.</b> גדולים וחשובים כמו רבי המלך (ירמיה מא): 
 <b>יחלו.</b> יבקשו כמו ויחל משה (שמות לב):

### פסוק י
 <b>נאוה.</b> נאה ויפה:

### פסוק יב
 <b>נהם.</b> כן נקרא שאגת הארי וכן ארי נוהם (לקמן כ״ח): 
 <b>זעף.</b> כעס:

### פסוק יג
 <b>הות.</b> שברון לב: 
 <b>ודלף.</b> ענין טפטוף כמו דלפה עיני (איוב יו): 
 <b>טורד.</b> ענין גרושין כמו ולך טרדין (דניאל ד):

### פסוק כג
 <b>ילין.</b> ענין התמד׳ כמו צדק ילין בה (ישעיה א): 
 <b>יפקד.</b> ענין זכרון והשגחה:

### פסוק כד
 <b>בצלחת.</b> שם כלי בשול כמו ובדודים ובצלחות (דברי הימים ב ל״ה:י״ג):

### פסוק כה
 <b>יערם.</b> מלשון ערמה:

### פסוק כו
 <b>משדד.</b> מלשון שדידה וגזלה: 
 <b>ומחפיר.</b> ענין בושה:

### פסוק כז
 <b>לשגות.</b> מל׳ שגגה ומשגה:

### פסוק כח
 <b>יליץ.</b> מל׳ מליצה:


## פרק כ
### פסוק א
 <b>הומה.</b> ענין צעקה: 
 <b>שוגה.</b> מל׳ שגגה:

### פסוק ב
 <b>נהם.</b> כן נקרא שאגת האריה: 
 <b>אימת.</b> מל׳ אימה ופחד: 
 <b>מתעברו.</b> מל׳ עברה וכעס: 
 <b>חוטא.</b> ענין חסרון כמו קולע באבן אל השערה ולא יחטיא (שופטים כ׳:ט״ז):

### פסוק ג
 <b>יתגלע.</b> כמו יתגלה בה״א:

### פסוק ה
 <b>ידלנה.</b> ענין שאיבה כמו דלה דלה לנו (שמות ב׳:י״ט):

### פסוק ח
 <b>מזרה.</b> ענין פרישה ושטיחה כמו כי חנם מזורה הרשת (לעיל א):

### פסוק ט
 <b>זכיתי.</b> מל׳ זך ונקי:

### פסוק י
 <b>איפה.</b> שם מדה בת ג׳ סאים:

### פסוק יא
 <b>במעלליו.</b> במעשיו כמו אשר עולל לי (איכה א׳:י״ב): 
 <b>יתנכר.</b> מלשון נכר וזר:

### פסוק יג
 <b>תורש.</b> מל׳ רש ועני: 
 <b>פקח.</b> פתח כמו עיניו פקח (איוב כז):

### פסוק יד
 <b>ואוזל.</b> ענין הליכה כמו אזלו מים מני ים (שם יד):

### פסוק טו
 <b>פנינים.</b> הם המרגליות:

### פסוק טז
 <b>חבלהו.</b> ענין משכון כמו אם חבל תחבל (שמות כ״ב:כ״ה):

### פסוק יז
 <b>ערב.</b> ענין מתיקות כמו וערבה לה׳ מנחת (מלאכי ג׳:ד׳): 
 <b>חצץ.</b> אבנים דקים כמו ויגרס בחצץ שני (איכה ג׳:ט״ז):

### פסוק יט
 <b>ולפותה.</b> מל׳ פתי ושוטה: 
 <b>תתערב.</b> מל׳ תערובות:

### פסוק כ
 <b>ידעך.</b> ענין ניתר וקפיצה כמו דועכו כאש קוצים (תהילים קי״ח:י״ב) והיא כבוי הנר כי השלהבת נדחה ונקפץ מן הפתילה: 
 <b>באישון.</b> ענין שחרות וחושך וכן באישון לילה (לעיל ז):

### פסוק כד
 <b>מצעדי.</b> מדרך הרגל כמו ויהי כי צעדו (שמואל ב׳ ו):

### פסוק כה
 <b>ילע.</b> ענין השחתה ובלבול כמו על כן דברי לעו (איוב ו׳:ג׳): 
 <b>לבקר.</b> ענין דרישה וחפוש כמו לא יבקר (ויקרא יג):

### פסוק כו
 <b>מזרה.</b> ענין פזור כמו מזרה ישראל יקבצנו (ירמיה לח): 
 <b>אופן.</b> גלגל:

### פסוק ל
 <b>תמרוק.</b> ענין זכוך ובהירות כמו מרקו הרמחים (שם מו):


## פרק כא
### פסוק א
 <b>פלגי מים.</b> אמת המים:

### פסוק ב
 <b>ותוכן.</b> מל׳ תוך:

### פסוק ד
 <b>ניר.</b> ענין חרישה כמו נירו לכם ניר (שם ד) והוא מושאל על המחשבה כמו שהושאל לה ל׳ חרישה כמ״ש אל תחרוש על רעך רעה (לעיל ג):

### פסוק ה
 <b>חרוץ.</b> זרוז וישר: 
 <b>אץ.</b> ענין מהירות כמו ולא אץ לבוא (יהושע י׳:י״ג):

### פסוק ו
 <b>נדף.</b> ענין דחיפה ומוכה כמו תדפנו רוח (תהלים א):

### פסוק ז
 <b>יגורם.</b> מל׳ מגור ופחד וכן מגורת רשע (לעיל י):

### פסוק ט
 <b>פנת.</b> זויות: 
 <b>חבר.</b> חבורת אנשים וכן חבר כהנים (הושע ו):

### פסוק י
 <b>יוחן.</b> מלשון חן:

### פסוק יב
 <b>משכיל.</b> ענין הצלחה כי המצליח במעשיו נראה להבריות שעושה בהשכל: 
 <b>מסלף.</b> מעקם כמו ויסלף דברי בוגד (לקמן כב):

### פסוק יג
 <b>אוטם.</b> סותם:

### פסוק יד
 <b>יכפה.</b> ענין כסוי ובדרז״ל כפה עליהם הר כגיגית (שבת פח):

### פסוק טו
 <b>ומחתה.</b> ענין שבר:

### פסוק טז
 <b>רפאים.</b> הם המתים שנרפו ונחלשו:

### פסוק כ
 <b>בנוה.</b> במדור: 
 <b>יבלענו.</b> מלשון בליעה:

### פסוק כב
 <b>ויורד.</b> מלשון ירידה והשפלה:

### פסוק כד
 <b>יהיר.</b> גס הרוח כמו גבר יהיר (חבקוק ב): 
 <b>בעברת.</b> מל׳ עברה וכעס:

### פסוק כה
 <b>מאנו.</b> לא רצו:

### פסוק כו
 <b>יחשוך.</b> ענין מניעה:

### פסוק כז
 <b>בזמה.</b> במחשבה רעה כמו זמה היא (ויקרא יח):

### פסוק כט
 <b>בפניו.</b> בכעסו וכן ופניה לא היה לה (שמואל א א) כי הכעס נראה בפני האדם:


## פרק כב
### פסוק ב
 <b>נפגשו.</b> ענין פגיעה כמו רש ואיש תככים נפגשו (לקמן כט):

### פסוק ג
 <b>נענשו.</b> גם הפסד הממון קרוי בל׳ עונש כמו וענשו אותו מאה כסף (דברים כ״ב:י״ט):

### פסוק ד
 <b>עקב.</b> עניינו סוף ואחרית ע״ש שהעקב הוא סוף הרגל:

### פסוק ה
 <b>צנים.</b> קוצים כמו ולצנינים בצדיכם (במדבר לג):

### פסוק ו
 <b>חנוך.</b> הוא ענין התחלה לדבר שעתיד לעמוד בו כמו ולא חנכו (דברים כ׳):

### פסוק ח
 <b>ושבט עברתו.</b> הושאל לשון שבט על העברה והזעם וכן אשור שבט אפי (ישעיהו י׳:ה׳):

### פסוק י
 <b>וישבות.</b> ענין הבטול כמו שבת נוגש (שם יד):

### פסוק יב
 <b>ויסלף.</b> ויעקם:

### פסוק יד
 <b>שוחה.</b> בור כמו בשחת עשו (תהלים ט׳): 
 <b>זרות.</b> מל׳ זר: 
 <b>זעום.</b> ענין כעס: 
### פסוק יז
 <b>תשית.</b> תשים כמו שת לי אלהים זרע (בראשית ד׳:כ״ה):

### פסוק יח
 <b>נעים.</b> ענין מתיקות וערבות:

### פסוק כ
 <b>שלישים.</b> שרים ונכבדים כמו ומבחר שלישיו (שמות ט״ו:ד׳) ור״ל דברים חשובים ונכבדים וכן שמעו כי נגידים אדבר (לעיל ח): 
 <b>במועצות.</b> מל׳ עצה:

### פסוק כא
 <b>קשט.</b> ענין אמת כמו מפני קושט סלה (תהלים ס׳): 
 <b>לשולחיך.</b> ענין טרוד וגרושין כמו הן ישלח איש (ירמיה ג׳):

### פסוק כג
 <b>וקבע.</b> ענין גזל כמו היקבע אדם אלהים (מלאכי ג׳:ח׳):

### פסוק כד
 <b>תתרע.</b> מל׳ ריע וחבר:

### פסוק כה
 <b>תאלף.</b> תלמד כמו כי יאלף עונך פיך (איוב ט״ו:ה׳):

### פסוק כו
 <b>משאות.</b> ענין הלואה כמו משאת מאומה (דברים כד):

### פסוק כח
 <b>תסג.</b> ענין ההחזרה לאחור כמו ארור מסיג גבול (שם כז):

### פסוק כט
 <b>חזית.</b> ענין ראיה כמו ואחזה אנכי (לקמן כד): 
 <b>חשכים.</b> שפלים ופחותים כי כמו שנקראים שרים חורים מל׳ חיור ולובן כן יקראו הפחותים חשוכים מל׳ חושך ושחרות:


## פרק כג
### פסוק ב
 <b>שכין.</b> כמו סכין בסמ״ך וכן התמלא בשכות עורו (איוב מ׳:ל״א): 
 <b>בלועך.</b> ענין בליעה וכן יעלעו דם (שם לט) והבי״ת היא בי״ת השמוש:

### פסוק ג
 <b>למטעמותיו.</b> דברים מוטעמים ומשובחים כמו ועשה לי מטעמים (בראשית כ״ז:ד׳):

### פסוק ד
 <b>תיגע.</b> מל׳ יגיעה:

### פסוק ה
 <b>התעיף.</b> מל׳ עפיפה ותנועה:

### פסוק ז
 <b>שער.</b> מל׳ השערה ואומדן כמו מאה שערים (שם כו):

### פסוק ח
 <b>תקיאנה.</b> הוא החזרת המאכל לחוץ וכן קיא צואה (ישעיה כח):

### פסוק ט
 <b>מליך.</b> מאמריך כמו אין מלה בלשוני (תהילים קל״ט:ד׳):

### פסוק יד
 <b>משאול.</b> מגיהנם:

### פסוק טז
 <b>ותעלוזנה.</b> ענין שמחה כמו יעלזו חסידים (שם קמט): 
 <b>כליותי.</b> תאות השמחה היא בכליות:

### פסוק יח
 <b>כי אם יש.</b> כי אשר יש:

### פסוק יט
 <b>ואשר.</b> ענין מצעדים ופסיעות כמו ואשרו בדרך בינה (לעיל ט):

### פסוק כ
 <b>בסובאי.</b> ענין רבוי השתיה: 
 <b>בזוללי.</b> ענין רבוי האכילה כמו סורר ומורה וכו׳ זולל וסובא (דברים כא):

### פסוק כא
 <b>נומה.</b> מל׳ תנומה ושינה:

### פסוק כד
 <b>גיל.</b> ענין שמחה:

### פסוק כח
 <b>כחתף.</b> כמו כחטף בטי״ת ועניינו מהירות הלקיחה כמו וחטפתם לכם (שופטים כא):

### פסוק כט
 <b>שיח.</b> ענין דבור כמו יעקב עליו שיחי (תהלים קד): 
 <b>פצעים.</b> מכות המוציאות דם כמו פצע תחת פצע (שמות כא): 
 <b>חכלילות.</b> אדמימות כמו חכלילי עינים מיין (בראשית מט):

### פסוק ל
 <b>למאחרים.</b> מל׳ אחור ועכוב: 
 <b>ממסך.</b> ענין מזיגה והוא תערובת המים ביין כמו מסכה יינה (לעיל ט):

### פסוק לא
 <b>יתאדם.</b> מלשון אודם:

### פסוק לב
 <b>וכצפעוני.</b> הוא מין נחש:

### פסוק לג
 <b>זרות.</b> מל׳ זר ונכר:

### פסוק לה
 <b>חליתי.</b> מל׳ חולי: 
 <b>הלמוני.</b> עניינו מכות המשברות כמו יהלמני צדיק (תהלים קמ״א): 
 <b>אקיץ.</b> אעיר מן השינה:


## פרק כד
### פסוק ב
 <b>יהגה.</b> יחשוב כמו והגיון לבי (שם יט):

### פסוק ה
 <b>מאמץ.</b> מחזק:

### פסוק ו
 <b>ברוב.</b> עניינו גדולה וחשיבות כמו ורבי המלך (ירמיה מא):

### פסוק ז
 <b>ראמות.</b> שם אבן יקר וכן ראמות וגביש (איוב כח):

### פסוק י
 <b>התרפית.</b> מל׳ רפיון: 
 <b>כחכה.</b> כמו כחך:

### פסוק יא
 <b>ומטים.</b> מל׳ נטיה: 
 <b>תחשוך.</b> תמנע:

### פסוק יב
 <b>תוכן.</b> מל׳ תוך:

### פסוק יג
 <b>ונופת.</b> ענין הזלה ונטיפה כמו ונופת צופים (תהלים יט): 
 <b>חכך.</b> מל׳ חיך:

### פסוק טו
 <b>תשדד.</b> מל׳ שדידה וגזלה: 
 <b>רבצו.</b> מקום רבצו והוא המקום אשר ישכב שמה לנוח כמו כרע רבץ כאריה (בראשית מ״ט:ט׳):

### פסוק יט
 <b>תתחר.</b> ענין ההתערבות להדמות כמו ואיך תתחרה את הסוסים (ירמיה יב):

### פסוק כ
 <b>ידעך.</b> ענין ניתר וקפיצה כמו דועכו כאש קוצים (תהילים קי״ח:י״ב) תהו כבוי הנר שקופץ השלהבת מן הפתילה:

### פסוק כא
 <b>שונים.</b> מל׳ השתנות וחלוף כמו ודתיהם שונות (אסתר ג): 
 <b>תתערב.</b> מלשון תערובות:

### פסוק כב
 <b>אידם.</b> ענין שבר ומקרה רע כמו שמח לאיד (לעיל וז): 
 <b>ופיד.</b> עניינו כמו איד וכן אם בפידו להן שוע (איוב ל׳:כ״ד):

### פסוק כד
 <b>יקבוהו.</b> יקללוהו כמו מה אקוב (במדבר כג): 
 <b>יזעמוהו.</b> מל׳ זעם וכעס לאומים. אומות:

### פסוק כה
 <b>ינעם.</b> מל׳ נעימות ויופי:

### פסוק כו
 <b>ישק.</b> מל׳ נשיקה ור״ל חבור השפתים וכן צדק ושלום נשקו (תהילים פ״ה:י״א) שר״ל תלוים ומחוברים זה בזה: 
 <b>נכוחים.</b> אמיתים וישרים כמו ונכחה לא תוכל לבוא (ישעיהו נ״ט:י״ד):

### פסוק כז
 <b>ועתדה.</b> ענין הזמנה כמו התעתדו לגלים (איוב טו):

### פסוק לא
 <b>קמשונים.</b> חרולים מיני קוצים כמו קמוש וחוח במבצריה (ישעיהו ל״ד:י״ג) וכמו תחת חרול יספחו (איוב ל׳:ז׳): 
 <b>וגדר.</b> כותל: 
 <b>נהרסה.</b> מל׳ הריסה ונתיצה:

### פסוק לב
 <b>ואחזה.</b> ענין ראיה כמו חזית איש מהיר (לעיל כב):

### פסוק לג
 <b>תנומות.</b> היא השינה הקלה: 
 <b>מתהלך.</b> הראוי כמתהלך ותחסר הכ״ף: 
 <b>רישך.</b> מל׳ רש ועוני:


## פרק כה
### פסוק א
 <b>העתיקו.</b> כותב הדברים מספר אל ספר יקרא מעתיק לפי שנראה כאלו מעתיק ומסיר הדברים משם לכתבם באחר ועם כי נשארו גם בראשון מ״מ נראה הוא כאלו מסיר משם:

### פסוק ב
 <b>חקור.</b> ענין חפוש ודרישה:

### פסוק ג
 <b>לרום.</b> מל׳ הרמה וגבהות:

### פסוק ד
 <b>הגו.</b> ענין הסרה כמו כאשר הוגה מן המסילה (שמואל ב ב׳): 
 <b>סיגים.</b> הוא פסולת הכסף:

### פסוק י
 <b>יחסדך.</b> ענין חרפה כמו חסד הוא (ויקרא כ): 
 <b>ודבתך.</b> על הרוב יאמר על דברי גנאי ומעצמו יובן:

### פסוק יא
 <b>במשכיות.</b> מל׳ סכך וכסוי וכן ואבן משכית (שם כו): 
 <b>אפניו.</b> מל׳ אופן עגלה:

### פסוק יב
 <b>נזם.</b> שם תכשיט הנתון על האף: 
 <b>וחלי.</b> ענין עדי ותכשיט כמו ותעד נזמה וחליתה (הושע ב׳:ט״ו): 
 <b>כתם.</b> זהב יקר וטוב וכן בכתם אופיר (תהלים מה):

### פסוק יג
 <b>כצנת.</b> מל׳ צנה וקור ובדו ז״ל בשר צונן (פסחים עו): 
 <b>ציר.</b> שליח כמו וציר בגוים שולח (עובדיה א׳:א׳): 
 <b>ישיב.</b> ענין השקט והנחה כמו בשובה ונחת (ישעיה ל):

### פסוק יד
 <b>נשיאים.</b> עננים ע״ש שמנשאים עצמם למעלה: 
 <b>מתהלל.</b> מל׳ הלול ושבח: 
 <b>במתת.</b> מל׳ מתנה:

### פסוק טו
 <b>קצין.</b> שר ומושל כמו קצין תהיה לנו (שם ג): 
 <b>גרם.</b> עצם כמו תיבש גרם (לעיל יז) ור״ל הקושי:

### פסוק טז
 <b>והקאתו.</b> ענין החזרת המאכל מן הגוף וכן וספק מואב בקיאו (ירמיהו מ״ח:כ״ו):

### פסוק יז
 <b>הוקר.</b> מל׳ יקר:

### פסוק יח
 <b>מפיץ.</b> שם כלי המשבר וכן מפץ אתה לי (שם נח): 
 <b>שנון.</b> ענין חדוד: 
 <b>עונה.</b> מעיד כמו לא תענה (שמות כ׳):

### פסוק יט
 <b>רועה.</b> ענין שבירה כמו תרומם בשבט ברזל (תהלים ב׳): 
 <b>מועדת.</b> ענין החלקה והשמטה כמו ולא מעדו קרסולי (שם י״ח):

### פסוק כ
 <b>מעדה.</b> מל׳ עדי וקשוט: 
 <b>קרה.</b> מל׳ קרירות: 
 <b>נתר.</b> מין אדמה רכה עשוי לכבס בו כמו אם תכבסי בנתר (ירמיהו ב׳:כ״ב): 
 <b>רע.</b> מושבר כמו שן רועה:

### פסוק כב
 <b>חותה.</b> עניינו שאיבת האש מהיקוד כמו לחתות אש מיקוד (ישעי׳ ל):

### פסוק כג
 <b>תחולל.</b> ענין בריאה והולדה כמו הן בעון חוללתי (תהילים נ״א:ז׳): 
 <b>נזעמים.</b> מל׳ זעם וכעס:

### פסוק כד
 <b>פנת.</b> זויות:

### פסוק כו
 <b>נרפש.</b> ענין רמיסה כמו ברגליכם תרפשון (יחזקאל לד): 
 <b>מט.</b> מל׳ נטיה:

### פסוק כח
 <b>פרוצה.</b> ענין שבירה: 
 <b>מעצר.</b> ענין מניעה כמו ותעצר המגפה (במדבר יז): 
 <b>לרוחו.</b> ענין דבור כמו וברוח שפתיו (ישעיהו י״א:ד׳) על שם שבאה ברוח הפה:


## פרק כו
### פסוק א
 <b>בקיץ.</b> הוא עת שטיחת התאנים ליבש כמו וקיץ וחורף (בראשית ח): 
 <b>נאוה.</b> נאה כמו נאוה תהלה (תהלים לג):

### פסוק ב
 <b>כדרור.</b> הוא עטלף ותקרא דרור ע״ש שמקננת בבתים כאלו היתה חפשית מבני אדם כי דרור הוא ענין חירות כמו וקראתם דרור (ויקרא כה):

### פסוק ג
 <b>שוט.</b> שרביט ושבט כמו קול שוט (נחום ג): 
 <b>מתג.</b> הוא כעין רסן עשוי להנהיג בו במתג ורסן עדיו (תהילים ל״ב:ט׳): 
 <b>לגו.</b> לגוף כמו אחרי גוך (יחזקאל כג):

### פסוק ד
 <b>תען.</b> מל׳ עניה ותשובה: 
 <b>תשוה.</b> מל׳ השואה ודמיון:

### פסוק ו
 <b>מקצה.</b> מל׳ קציצה וכתיתה: 
 <b>חמס.</b> דברי סרה וקרוב לענין נחמסו עקביך (ירמיהו י״ג:כ״ב) שהוא הסרה:

### פסוק ז
 <b>דליו.</b> ענין הרמה כמו דלו עיני למרום (ישעיה לח): 
 <b>שוקים.</b> שוקי הרגלים: 
 <b>מפסח.</b> מחגר:

### פסוק ח
 <b>כצרור.</b> ענין קשירה כמו צרור כספו (בראשית מב): 
 <b>במרגמה.</b> כן יקרא הקלע על כי בו רוגמים ומשליכים האבנים והוא מל׳ באבן ירגמו (ויקרא כ):

### פסוק ט
 <b>חוח.</b> מין קוץ כמו החוח אשר בלבנון (מלכים ב׳ יד):

### פסוק י
 <b>רב.</b> מל׳ מריבה: 
 <b>מחולל.</b> מל׳ חלל והרג: 
 <b>עוברים.</b> ר״ל בעלי עבירה עוברים על דת:

### פסוק יא
 <b>קאו.</b> מל׳ הקאה: 
 <b>שונה.</b> מל׳ שנים:

### פסוק יג
 <b>שחל.</b> שם משמות האריה:

### פסוק יד
 <b>צירה.</b> רגל הדלת הנתון בחור המפתן וכן נאמר בדרך שאלה נהפכו עליה ציריה (ש״א ד):

### פסוק טו
 <b>בצלחת.</b> שם כלי בשול כמו ובדודים ובצלחות (דברי הימים ב׳ לה:יג): 
 <b>נלאה.</b> ענין עייפות כמו ונלאו מצרים (שמות ז): 
### פסוק יח
 <b>כמתלהלה.</b> ענין יגיעה ועייפות כמו ותלה ארץ מצרים (בראשית מ״ז:י״ג): 
 <b>היורה.</b> ענין השלכה כמו ירה בים (שמות טו): 
 <b>זקים.</b> ניצוצות כמו מאזרי זיקות (ישעיה נ):

### פסוק כ
 <b>באפס.</b> הוא כענין לא כמו ואפס כמוני (שם מו): 
 <b>נרגן.</b> מתלונן:

### פסוק כא
 <b>פחם.</b> הם גחלים כבוים כמו נופח באש פחם (שם לד): 
 <b>לחרחר.</b> להבעיר אש המריבה והחרון והוא מל׳ והעצמות יחרו (יחזקאל כז):

### פסוק כב
 <b>כמתלהמים.</b> ענין הכאה המשברת והוא הפוך מן יהלמני צדיק (תהלים קמב):

### פסוק כג
 <b>סיגים.</b> הוא פסולת הכסף: 
 <b>מצופה.</b> מחופה: 
 <b>דולקים.</b> ענין רדיפה כמו דלקת אחרי (בראשית לא):

### פסוק כה
 <b>שבע.</b> ר״ל הרבה וכן שבע יפול צדיק (לעיל כד):

### פסוק כו
 <b>במשאון.</b> בחושך כמו אמש שואה ומשואה (איוב ל׳:ג׳):

### פסוק כז
 <b>כורה.</b> חופר כמו בור כרה (תהלים ז): 
 <b>שחת.</b> בור כמו ויפול בשחת (, שם): 
 <b>וגולל.</b> מל׳ גלגול וסבוב:

### פסוק כח
 <b>דכיו.</b> ענין שבירה וכתיתה כמו או דכו במדוכה (במדבר י״א:ח׳): 
 <b>מדחה.</b> מל׳ דחיה:


## פרק כז
### פסוק א
 <b>תתהלל.</b> מל׳ הלול ושבח: 
 <b>ילד.</b> עניינו מקרה וכן אלה תולדות יעקב (בראשית ל״ז:ב׳) ולפי שהזמן מוליד הקורות אמר ילד יום:

### פסוק ג
 <b>ונטל.</b> ענין משא כמו נטילי כסף (צפניה א):

### פסוק ו
 <b>פצעי.</b> הם מכות המוציאות דם: 
 <b>ונעתרות.</b> ענין רבוי כמו ועתר ענן הקטורת (יחזקאל ח׳:י״א):

### פסוק ז
 <b>תבוס.</b> ענין רמיסה כמו יבוס צרינו (תהלים ס): 
 <b>נופת.</b> ענין הזלה והתכה וכן ונופת צופים (שם יט) ותחסר מלת צופים והוא מובן מעצמו:

### פסוק ח
 <b>מן קנה.</b> מן מדורה:

### פסוק ט
 <b>וקטורת.</b> עשן בשמים:

### פסוק י
 <b>אידך.</b> מל׳ איד ומקרה רע:

### פסוק יב
 <b>נענשו.</b> גם הפסד ממון נקרא עונש וכן וענשו אותו מאה כסף (דברים כ״ב:י״ט):

### פסוק יג
 <b>חבלהו.</b> ענין משכון כמו אם חבול תחבול (שמות כ״ב:כ״ה):

### פסוק יד
 <b>מברך.</b> ענין התפארות כמו אשר המתברך בארץ (ישעיהו ס״ה:ט״ז):

### פסוק טו
 <b>דלף.</b> ענין טפטוף כמו דלפה עיני (איוב טז): 
 <b>טורד.</b> ענין גרושין כמו ולך טרדין (דניאל ד): 
 <b>סגריר.</b> מל׳ סגירה: 
 <b>נשתוה.</b> מל׳ השואה ודמיון:

### פסוק יז
 <b>יחד.</b> מלשון חדידה ושנון:

### פסוק כ
 <b>שאול.</b> בור הקבר: 
 <b>ואבדו.</b> הגיהנם:

### פסוק כא
 <b>מצרף.</b> וכור שמות כלי הצורפים:

### פסוק כב
 <b>תכתוש.</b> ענין כתיתה וטחינה: 
 <b>במכתש.</b> שם הכלי שכותשים בו: 
 <b>הריפות.</b> מל׳ רפיון ור״ל החטים הנרפים הנקלפים מקליפותיהן וכן ותשטח עליו הריפות (שמואל ב י״ז:י״ט): 
 <b>בעלי.</b> הוא יד המכתש שדוכין בו וכן והעלות וכפות (דברי הימים ב׳ כד):

### פסוק כג
 <b>שית.</b> ענין שימה:

### פסוק כד
 <b>חוסן.</b> ענין חוזק ויאמר על העושר וכן חוסן ויקר יקחו (יחזקאל כ״ב:כ״ה): 
 <b>נזר.</b> כתר:

### פסוק כה
 <b>ונאספו.</b> ענין כליון כמו אסף אסיפם (ירמיה ח׳):

### פסוק כו
 <b>ומחיר.</b> ענין ערך הדבר ושויו כמו יקחו במחיר (דברי הימים ב׳ א׳) עתודים. עזים זכרים:

### פסוק כז
 <b>ודי.</b> ענין ספוק הצורך: 
 <b>ללחמך.</b> למאכלך: 
 <b>ללחם ביתך.</b> כמו וללחם ביתך בוי״ו:


## פרק כח
### פסוק א
 <b>ככפיר.</b> שם משמות האריה:

### פסוק ג
 <b>סוחף.</b> ענין שטיפה וגריפה כמו נסחף אביריך (ירמיה מו):

### פסוק ד
 <b>יתגרו.</b> מלשון תגר ומריבה:

### פסוק ז
 <b>ורועה.</b> ענין חבור וריעות: 
 <b>זוללים.</b> מרבים באכילה:

### פסוק ח
 <b>הונו.</b> מלשון הון ועושר: 
 <b>בנשך.</b> ותרבית נשך בכסף ותרבית באוכל וכן נאמר את כספך וגו׳ בנשך ובמרבית וגו׳ אכלך (ויקר׳ כה): 
 <b>לחונן.</b> מל׳ חנינה ומתנה:

### פסוק י
 <b>משגה.</b> מל׳ שגגה: 
 <b>בשחותו.</b> מל׳ שחת ובור ור״ל תקלה וסכנה:

### פסוק יב
 <b>בעלוץ.</b> ענין שמחה כמו תעלץ קריה (לעיל י״א): 
 <b>רבה.</b> גדולה כמו על ארץ רבה (תהילים ק״י:ו׳): 
 <b>יחופש.</b> ענין בקור ודרישה:

### פסוק יד
 <b>ומקשה.</b> מלשון קשה וחזק:

### פסוק טו
 <b>נוהם.</b> ושוקק שאגת הארי נקרא נהימה ושאגת הדוב שקיקה:

### פסוק טז
 <b>נגיד.</b> שר ומושל: 
 <b>מעשקות.</b> מל׳ עושק וגזל: 
 <b>בצע.</b> עושק וגזל:

### פסוק יז
 <b>עשוק.</b> גזול ונשחת בעין: 
 <b>יתמכו.</b> ענין סעד:

### פסוק יח
 <b>ונעקש.</b> ענין עקום:

### פסוק כ
 <b>ואץ.</b> ענין מהירות כמו ולא אץ לבא (יהושע י׳:י״ג):

### פסוק כא
 <b>גבר.</b> איש:

### פסוק כה
 <b>יגרה.</b> מל׳ תגר ומריבה: 
 <b>ידושן.</b> מל׳ דשן ושמן וכן ירויון מדשן ביתך (תהילים ל״ו:ט׳):

### פסוק כז
 <b>ומעלים.</b> מל׳ העלמה: 
 <b>מארות.</b> מל׳ ארור:


## פרק כט
### פסוק ב
 <b>ברבות.</b> ענין גדולה כמו ורבי המלך (ירמיה מ״א): 
 <b>יאנח.</b> מלשון אנחה:

### פסוק ג
 <b>ורועה.</b> מל׳ ריעות וחבור:

### פסוק ד
 <b>תרומות.</b> ענין הפרשה כמו ויקחו לי תרומה (שמות כ״ה:ב׳):

### פסוק ה
 <b>פעמיו.</b> רגליו כמו פעמיו ירחץ בדם הרשע (תהילים נ״ח:י״א):

### פסוק ז
 <b>דין.</b> משפט יסורים:

### פסוק ח
 <b>יפיחו.</b> ענין נשיבה כמו נופח באש (ישעיה נ״ד): 
 <b>קריה.</b> עיר:

### פסוק יא
 <b>רוחו.</b> עניינו כעס וכן הניחו את רוחי (זכריה ו׳:ח׳): 
 <b>ישבחנה.</b> ענין השפלה והשקטה כמו משביח שאון ימים (תהילים ס״ה:ח׳):

### פסוק יג
 <b>תככים.</b> מל׳ הכאה ושבירה: 
 <b>נפגשו.</b> ענין פגיעה:

### פסוק טו
 <b>משולח.</b> נעזב על רצון עצמו כמו קן משולח (ישעיה טז):

### פסוק טז
 <b>ברבות.</b> ענין גדולה:

### פסוק יז
 <b>מעדנים.</b> דברים חמודים כמו מעדני מלך (בראשית מט):

### פסוק יח
 <b>יפרע.</b> ענין השבתה ובטול כמו תפרעו כל עצתי (לעיל א):

### פסוק יט
 <b>מענה.</b> מל׳ עניה ותשובה:

### פסוק כ
 <b>אץ.</b> ענין מהירות כמו ולא אץ לבוא (יהושע י׳:י״ג):

### פסוק כא
 <b>מפנק.</b> ענין עונג ועדן כמו מעדני מלך (בראשית מ״ט:כ׳) ת״א תפנוקי מלכין מנון. שר ושליט כמו לפני שמש ינון שמו (תהילים ע״ב:י״ז):

### פסוק כב
 <b>יגרה.</b> עניינו התחלת המריבה:

### פסוק כד
 <b>אלה.</b> שבועה כמו ושמעה קול אלה (ויקרא ה׳:א׳):

### פסוק כו
 <b>משפט.</b> עניינו דבר הראוי וכן על העמוד כמשפט (מלכים ב י״א:י״ד):


## פרק ל
### פסוק א
 <b>אגור.</b> ענין אסיפה כמו אוגר בקיץ (לעיל י): 
 <b>בן.</b> מל׳ בינה: 
 <b>יקה.</b> מל׳ הקאה: 
 <b>המשא.</b> הנבואה: 
 <b>נאום.</b> ענין אמירה: 
 <b>לאיתיאל.</b> המלה ההיא מורכבת משתי תיבות אתי אל והלמ״ד הוא כמו בעבור וכן פתח פיך לאלם (לקמן לא): 
 <b>ואוכל.</b> מלשון יכולת:

### פסוק ב
 <b>בער.</b> סכל מבלי דעת כמו בהמה והוא מל׳ אנחנו ובעירנו (במדבר כ):

### פסוק ד
 <b>וירד.</b> מל׳ ירידה, או הוא ענין ממשלה ושלטנו׳ כמו וירד מים עד ים (תהילים ע״ב:ח׳): 
 <b>בחפניו.</b> עניינו מלא כפו׳ הידים כמו ומלוא חפניו קטורת (ויקרא טו): 
 <b>צרר.</b> ענין קשירה כמו צרור כספו (בראשית מ״ב): 
 <b>בשמלה.</b> בסדין: 
 <b>אפסי.</b> קצות: 
 <b>ומה.</b> הוא״ו במקום או: 
### פסוק ה
 <b>צרופה.</b> זקוק מסיג כמו לשוא צרף צורף (ירמיהו ו׳:כ״ט):

### פסוק ו
 <b>יוכיח.</b> ענין ברור דברים כמו לכו נא ונוכחה (ישעיהו א׳:י״ח): 
 <b>בך.</b> ר״ל בדבריך: 
 <b>ונכזבת.</b> מל׳ כזב:

### פסוק ח
 <b>ראש.</b> עניות: 
 <b>הטריפני.</b> ענין מזון כמו טרף נתן ליראיו (תהילים קי״א:ה׳) והוא מושאל מל׳ מזון החיה הבא ע״י טרף: 
 <b>חוקי.</b> הקצוב לי וכמו ואכלו את חוקם (בראשית מ״ז:כ״ב):

### פסוק ט
 <b>ותפשתי.</b> ענין אחיזה:

### פסוק י
 <b>תלשן.</b> מל׳ מלשינות ולה״ר: 
 <b>ואשמת.</b> מל׳ שממה כמו עדרי הצאן נאשמו (יואל א׳:י״ח):

### פסוק יב
 <b>ומצואתו.</b> מל׳ צואה וטנוף:

### פסוק יג
 <b>רמו.</b> גבוה: 
 <b>ועפעפיו.</b> אישון העין:

### פסוק יד
 <b>חרבות.</b> מלשון חרב: 
 <b>ומאכלות.</b> סכינים כמו ויקח את המאכלת (בראשית כ״ב:י׳): 
 <b>מתלעותיו.</b> הם השינים הפנימים וכן מתלעות עול (איוב כ״ט):

### פסוק טו
 <b>לעלוקה.</b> היא תולעת הגדלה בנהרות המוצצת דם עד כי נתמלא כל גופה ובדרז״ל סכנת עלוקה (ע״ג יב): 
 <b>הב.</b> תן כמו הבה לי בנים (בראשית ל׳:א׳): 
 <b>הנה.</b> הוא כמו המה לזכרים: 
 <b>הון.</b> ענין די והרבה וכן יאמר על רבוי הממון:

### פסוק טז
 <b>ועוצר רחם.</b> מניעת ההריון וכן כי עצור עצר ה׳ בעד כל רחם (בראשית כ׳:י״ח):

### פסוק יז
 <b>ליקהת.</b> ענין קבוץ ואסיפה כמו ולו יקהת עמים (שם מט): 
 <b>יקרוה.</b> ענין נקיבה כמו וינקרו את עיניו (שופטים ט״ז:כ״א):

### פסוק יח
 <b>נפלאו.</b> ענין העלמה כמו כי יפלא ממך (דברים י״ז:ח׳):

### פסוק יט
 <b>בלב ים.</b> חוזק הדבר נקרא לב וכן לב השמים (שם ד׳) והוא מושאל מלב בעל חי שהוא חזקו: 
 <b>ודרך.</b> הבעילה תקרא בשם דרך כן ארז״ל (קדושין ב׳): 
 <b>בעלמה.</b> הרכה בשנים תקרא עלמה ועם היא בעולה כמו הנה העלמה הרה (ישעיהו ז׳:י״ד):

### פסוק כ
 <b>ומחתה.</b> מל׳ מחיה וקנוח כמו מחה והפך על פניה (מלכים ב׳ כ״א):

### פסוק כא
 <b>רגזה.</b> חרדה: 
 <b>שאת.</b> מל׳ משא וסבל:

### פסוק כב
 <b>ונבל.</b> איש פחות ונבזה:

### פסוק כג
 <b>גברתה.</b> האדונית שלה:

### פסוק כה
 <b>הנמלים.</b> שם בריה קטנה: 
 <b>עם.</b> יאמר כן בדרך השאלה וכן עדת דבורים (שופטים י״ד):

### פסוק כו
 <b>שפנים.</b> שם בריה מה: 
 <b>עצום.</b> חזק:

### פסוק כז
 <b>חוצץ.</b> מאוסף ומקובץ וכן נקרא אסיפת אבנים קטנים כמ״ש ויגרס בחצץ (איכה ג):

### פסוק כח
 <b>שממית.</b> היא עכביש: 
 <b>תתפש.</b> מלשון תפישה ולכידה:

### פסוק כט
 <b>צעד.</b> ענין הלוך ופסיעות כמו כי צעדו (שמואל ב׳ ו׳):

### פסוק ל
 <b>ליש.</b> שם משמות האריה וכן ליש אובד (איוב ד׳):

### פסוק לא
 <b>זרזיר.</b> ר״ל חגור כי ויעשו להם חגורות (בראשית ג׳:ז׳) תרגומו זרזין: 
 <b>תיש.</b> הוא זכר העזים: 
 <b>אלקום.</b> המלה ההיא מורכבת משנים אל קום ר״ל אין עומד: 
 <b>עמו.</b> נגדו כמו ואין עמך להתיצב (דברי הימים ב׳ כ׳):

### פסוק לב
 <b>בהתנשא.</b> מלשון התנשאות ורוממות: 
 <b>זמות.</b> ענין מחשבה:

### פסוק לג
 <b>מיץ.</b> מלשון מציצה וסחיטה כמו וימץ טל מן הגזה (שופטים ו׳:ל״ח): 
 <b>חמאה.</b> היא שומן החלב: 
 <b>אף.</b> חוטם: 
 <b>אפים.</b> מל׳ אף וחימה:


## פרק לא
### פסוק א
 <b>למואל.</b> המלה ההיא מורכבת משנים למו אל ר״ל אל ה׳ כמו וידמו למו עצתי (איוב כ״ט:כ״א): 
 <b>משא.</b> נבואה: 
 <b>יסרתו.</b> מלשון מוסר:

### פסוק ב
 <b>ברי.</b> הוא תרגום של בני:

### פסוק ג
 <b>חילך.</b> כוחך כמו ביום חילך (תהלים ק״י): 
 <b>למחות.</b> מל׳ מחיה ומחיקה: 
 <b>מלכין.</b> נו״ן במקום מ״ם וכן לקץ הימין (דניאל י״ב):

### פסוק ד
 <b>ולרוזנים.</b> ענין מושלים ושרים: 
 <b>אי.</b> כמו אין וכן ימלט אי נקי (איוב כ״ב:ל׳): 
 <b>שכר.</b> יין ישן:

### פסוק ה
 <b>מחוקק.</b> מלשון חקיקה וכתיבה: 
 <b>וישנה.</b> מל׳ השתנות וחלוף:

### פסוק ז
 <b>רישו.</b> מל׳ רש ועני:

### פסוק ח
 <b>לאלם.</b> הלמ״ד היא במקום בעבור וכן לאיתיאל (לעיל ל): 
 <b>חלוף.</b> מל׳ התחלפות ותמורה:

### פסוק י
 <b>אשת חיל.</b> ר״ל זריזה וישרה: 
 <b>מפנינים.</b> הם המרגליות:

### פסוק יא
 <b>ושלל.</b> ענין בזת המלחמה:

### פסוק טז
 <b>זממה.</b> חשבה כמו כאשר זממתי (זכריה ח):

### פסוק יח
 <b>טעמה.</b> ענין עצה כמו וטעם זקנים יקח (איוב י״ב:כ׳):

### פסוק יט
 <b>שלחה.</b> ענין הושטה כמו שלח אצבע (ישעיה נ״ח): 
 <b>בכישור.</b> הוא הכלי שהפשחן כרוך בו ואין לו דומה: 
 <b>תמכו.</b> ענין השענה: 
 <b>פלך.</b> הוא הכלי שבו המטוה ודומה לו ומחזיק בפלך (שמואל ב׳ ג׳):

### פסוק כב
 <b>מרבדים.</b> מצעות המטות וכן מרבדים רבדתי (לעיל ו): 
 <b>שש.</b> פשתן משובח: 
 <b>וארגמן.</b> צבוע בצבע אדום ושמו ארגמן כמו ותכלת וארגמן וגו׳ ושש (שמות כ״ה:ד׳):

### פסוק כד
 <b>סדין.</b> מין לבוש עשוי להתעטף: 
 <b>וחגור.</b> חגורה ואזור: 
 <b>לכנעני.</b> תגר כמו בת איש כנעני (בראשית ל״ח:ב׳):

### פסוק כז
 <b>צופיה.</b> ענין הבטה כמו צופות רעים וטובים (לעיל טו): 
### פסוק כח
 <b>קמו.</b> ענין התעוררות לדבר מה כמו קום נא שבה (ראשית כז): 
 <b>ויאשרוה.</b> ענין שבח והלול כמו אשרי האיש (תהלים א):

### פסוק כט
 <b>עשו.</b> עניינו קנין וכניסה כמו ואת הנפש אשר עשו בחרן (ראשית יב): 
 <b>חיל.</b> עושר: 
 <b>עלית.</b> מלשון עליון:

### פסוק ל
 <b>שקר.</b> והבל עניינם דבר שאין בו ממש: 
 <b>תתהלל.</b> מלשון הלול ושבח:

