# ספורנו על במדבר
ספורנו
## פרק א
### פסוק ב
 <strong>שאו את ראש.</strong> לסדרם שיכנסו לארץ מיד איש על דגלו בלתי מלחמה אלא שיפנו האומות מפניהם כמו שעשו קצתם כמו שהעיד באמרו כעזובת החורש והאמיר אשר עזבו מפני בני ישראל אולי היו משפחות מהגרגשי שעליו אמרו ז"ל שעמד ופנה מאליו ובקלקול המרגלים הוסיפו השבע אומות להרע מ' שנה והוצרך להחרימם.
 <strong>במספר שמות.</strong> כי היה אז כל אחד מאותו הדור נחשב בשמו המורה על צורתו האשיית למעלתם על דרך ואדעך בשם ולא כן קרה לדור באי הארץ ובכן לא נמנו במספר שמות ולא נזכרו זולתי ראשי המשפחות ומספר האישים. ועם זה הודיע שהיתה הכונה שאותם האישים בעצמם יחיו ויירשו הארץ ולא יפקד מהם איש:
### פסוק ד
 <strong>איש ראש לבית אבותיו.</strong> והטעם שיהיו אתכם הוא שכל אחד מהם ראש לבית אבותיו ולא יכחד ממנו יחס כל אחד ואחד:
### פסוק יח
 <strong>ויתילדו על משפחותם.</strong> מפני שהיה מנינם זה כדי שיצאו בו לצבא המלחמה היתה הכונה לשמור יחסם שזכות אבותם מסייעתם וכבר אמרו (בפרק י' יוחסין) אין בודקין אחר מי שנכתב באסטרטיא של מלך (פי' בחיילות בית דוד) וזה כאמרם (שם) שאין השכינה שורה אלא על משפחות מיוחסות בישראל:
### פסוק כ
 <strong>בכור ישראל.</strong> שלא נפל ממעלתו בדיני שמים מפני תשובתו כענין ויהיו בני יעקב שנים עשר בני לאה בכור יעקב ראובן. אף על פי שנפל ממנה בדיני אדם:
### פסוק מד
 <strong>אלה הפקודים.</strong> כל אחד מאלו נמנה על ידי משה ואהרן וכו':
### פסוק מה
 <strong>ויהיו כל פקודי. כל יוצא צבא בישראל.</strong> ולא יתר על בן ששים שלא היה יוצא בצבא כמו שהזכירו ז"ל על יאיר בן מנשה וזולתו ובלעדיהם עלה הסכום אל מה שכתב אחר כך:
### פסוק מז
 <strong>לא התפקדו.</strong> לא הופקדו על ידי הפוקדים ולא התפקדו מעצמם שלא הכינו עצמם כשאר העם להקהל ולהתיחס וזה היה קודם שיאמר האל יתברך למשה אך את מטה לוי לא תפקוד כי אמנם המתינו לראות מה יצוה ה' להם מאחר שלא הזכיר שבט לוי עם שאר השבטים באמרו ואתכם יהיו איש איש למטה:
### פסוק מט
 <strong>אך את מטה לוי.</strong> אף על פי שאמרתי שאו את ראש כל עדת בני ישראל והלוים מכללם להיות נמנים גם הם מכל מקום הם נבדלים משאר עם ישראל ראשונה בענין המנין שלא יהיה מספר אישיהם ולא סכום כולם עם השאר:
 <strong>לא תפקוד.</strong> לא יהיה מספר אישיהם מבן כ' ולמעלה כמו שהיה מספר שאר העם:
 <strong>ואת ראשם לא תשא.</strong> כשתעשה סכום כל פקודי השבטים לא יכנס בו סכום שבט לוי:
### פסוק נ
 <strong>ואתה הפקד.</strong> שנית. יהיו נבדלים משאר העם בענין הפקידות כי להם בלבד תהיה פקודת הקודש:
### פסוק נג
 <strong>והלוים יחנו סביב.</strong> שלישית. יהיו נבדלים משאר העם בחנייתם שהם בלבד יחנו סביב למשכן והשאר יחנו איש על דגלו:
## פרק ב
### פסוק יז
 <strong>ונסע אהל מועד. בתוך המחנות.</strong> בין שני הדגלים הנזכרים:
 <strong>כאשר יחנו.</strong> שכשיגיע מחצית כל הדגלים יהיה המשכן מוקם לגמרי באמצע כולם כי תכף אחר דגל ראובן נסעו הקהתים נושאי המקדש שהוא עיקר המועד כאמרו ונועדתי לך שם ודברתי אתך מעל הכפרת:
 <strong>כאשר יחנו.</strong> ובכן היה אז כולו באמצע כל המחנות גם בעת המסע:
### פסוק לג
 <strong>והלוים לא התפקדו.</strong> גם בסכום כל שאר השבטים:
 <strong>כאשר צוה ה' את משה.</strong> באמרו ואת ראשם לא תשא בתוך בני ישראל:
## פרק ג
### פסוק א
 <strong>ואלה תולדות אהרן ומשה ביום דבר ה' את משה.</strong> בעת שהבדיל את שבט הלוי קצתם לשאת וקצתם לשרתו ולברך בשמו. בכללם היו אז נדב ואביהוא:
### פסוק ב
 <strong>ואלה שמות בני אהרן.</strong> כל אחד מהם היה נחשב בשמו לא מצד מה שהוא בן אהרן בלבד:
### פסוק ג
 <strong>הכהנים המשוחים.</strong> ולא קרה כן לדורות כי אמנם לא נמשח אחריהם שום כהן הדיוט בחיי הכהן הגדול והטעם היה אשר מלא את ידם לכהן שהוצרכה אז המשיחה כי זולתה לא היו כהנים כלל בהיות שנולדו קודם שנבחר אהרן לכהן כמו שקרה לפינחס קודם שהרג את זמרי:
### פסוק ד
 <strong>בהקריבם אש זרה.</strong> שזו לבדה היתה בהם:
 <strong>ובנים לא היו להם.</strong> שאם היו להם בנים ממלאים מקומם היו יורשים המעלה הראויה לאביהם:
 <strong>ויכהן אלעזר ואיתמר.</strong> נתן להם מינוי ושררה במשכן במצות האל יתברך:
 <strong>על פני אהרן אביהם.</strong> בחיי אהרן היתה משיחת הבנים ומיתת קצתם ושררת קצתם שלא על פיו אף על פי שהיה כהן גדול וכל זה לא יתמיד לדורות כי לא תהיה משיחה לכהן הדיוט ולא יהיה לו מינוי אלא על פי כהן גדול בחייו:
### פסוק ו
 <strong>ושרתו אותו.</strong> כי עליו מוטלת משמרת הכל כאמרו אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם ובכן היתה עבודת הלויים שרות לכהן גדול בחלק המוטל עליו משמירת המשכן וכליו ובשמירת הכהונה שלא יקרב זר המוטלת על אהרן ובניו בלבד:
### פסוק ז
 <strong>משמרת כל העדה לפני אהל מועד. לעבוד את עבודת המשכן.</strong> לשרת בצרכי העבודה שזה היה ראוי לעדת הסנהדרין לולא עון העגל:
### פסוק ח
 <strong>משמרת בני ישראל. לעבוד את עבודת המשכן.</strong> לשאת ולשורר שזה היה ראוי לכל ישראל:
### פסוק ט
 <strong>נתונים נתונים המה לו.</strong> שתהיה כל עבודתם על פי אהרן ובניו לא זולתם:
 <strong>מאת בני ישראל.</strong> שיתחייבו לתת להם מעשר ראשון חלף עבודתם:
### פסוק י
 <strong>ושמרו את כהנתם.</strong> לכל דבר המזבח ולמבית לפרכת שלא יקרבו הלויים:
 <strong>והזר הקרב.</strong> לעבודת לויה או כהונה:
### פסוק יב
 <strong>תחת כל בכור.</strong> לפדיון:
### פסוק יג
 <strong>כי לי כל בכור.</strong> מקדם היתה העבודה בבכורות:
 <strong>ביום הכותי כל בכור בארץ מצרים הקדשתי לי כל בכור בישראל.</strong> אמנם במכת בכורות שהיו הבכורות ראויים ליענש בעון הדור מפני היותם היותר נכבדים ובהיותם בלתי ראוים להנצל ממכת מדינה כענין פן תספה בעון העיר. ואני הצלתים במה שהקדשתים לי בענין שיהיו אסורים להתעסק בעבודת הדיוט כמשפט כל הקדש שהוא אסור בגיזה ועבודה ולמען יהיו מותרים בזה הצרכתים פדיון, כמשפט כל הקדש היוצא לחולין כאמרו (ו) כל בכור בניך תפדה ולא בשביל זה הפדיון היו פטורים מן העבודה ועכשיו שחטאו מאסתים ולקחתי הלוים תחתיהם לפדיון <strong>והיו לי הלויים</strong> לעבודה:
 <strong>מאדם עד בהמה לי יהיו.</strong> מכאן ולהבא האדם לפדיון והבהמה לזבח:
 <strong>אני ה'.</strong> לא שניתי כשמאסתי הבכורות כי זה ההשתנות קרה לא מצדי אבל מצדם שחטאו וכן כשרציתי שיפדו הלויים את הבכורות בדור הזה ולא כן להבא כי אמנם בדור הזה הם ראויים לכך ולא כן להבא:
## פרק ד
### פסוק ה
 <strong>בנסע המחנה.</strong> אחר שנסתלק הענן כי קודם לכן היה אסור להם ליכנס:
### פסוק י
 <strong>ונתנו על המוט.</strong> ואז יזכו הלויים לשאת:
### פסוק טז
 <strong>ופקדת אלעזר.</strong> לצוות מי ומי ישא ומה ישא כל אחד ואחד:
 <strong>פקדת כל המשכן.</strong> ובעת נסיעתם וחנייתם היתה פקודתו לצוות הקמתם והורדתם והנחתם במקום הראוי להם:
### פסוק יח
 <strong>אל תכריתו.</strong> אל תניחו את המשאות באופן שיזכה בהם כל הקודם כי בזה האופן יקרה שידחפו זה את זה ויחללו את הקודש וזה יהיה סבה להכריתם כמו שספרו ז"ל (פרק ב' דיומא) שקרה בתרומת הדשן:
### פסוק יט
 <strong>ושמו אותם איש איש על עבודתו ואל משאו.</strong> ולא שיהיה כל הקודם זוכה אבל ימתין כל אחד להיות מצווה ועושה:
### פסוק כ
 <strong>ולא יבאו לראות.</strong> באופן זה לא יבאו לראות כשהכהן מכסה את כלי הקדש כדי להקדים איש את חברו ולא ינהגו קלות ראש באופן שיתחייבו מיתה:
### פסוק כד
 <strong>לעבוד ולמשא.</strong> לעבוד בחנותם, ולמשא בעת המסע. לפי שלמעלה כשאמר ומשמרת בני גרשון באהל מועד דבר על משמרתם בעת חנייתם אמר כאן שכל מה שהיה תחת עבודתם במשמרת החניה היה גם כן במשמרת המשא בעת המסע:
### פסוק כו
 <strong>ועבדו.</strong> בעת החניה תהיה משמרתם על כל הכלים האלה ועל כל הכלים אשר יעשה להם ובשבילם כדי לעבוד כגון צבת ומקבות לנטוע ולעקור היתדות:
### פסוק כז
 <strong>לכל משאם.</strong> בעת המסע:
 <strong>ולכל עבודתם.</strong> בעת החניה:
### פסוק מט
 <strong>איש איש על עבודתו ועל משאו ופקודיו.</strong> מנה כל אחד מהם על העבודה שיעשה בעת החניה, <strong>ועל משאו</strong> בעת המסע. שידע כמה משקל משאו וידע גם כן פקודיו והוא שידע שמות הכלים שישא הנקובים בשם כאמרו ובשמות תפקדו את כלי משמרת משאם:
## פרק ה
### פסוק ו
 <strong>למעול מעל בה'.</strong> כבר באר הקבלה שזה נאמר על גזל הגר כי אמנם הגוזל אותו מחלל שם אלהיו בעיני הגר אשר בא לחסות תחת כנפיו ולכן יקרא מועל בקודש וחייב אשם כמשפט כל מועל בו:
### פסוק ח
 <strong>המושב לה'.</strong> כי כשאין הבעלים קיימים ראוי להשיב הגזל לבעלי בעליו והוא האל יתברך כענין שאמרו רבותינו ז"ל (מציעא פרק המפקיד) מת העבד יחזיר לרבו:
### פסוק ט
 <strong>וכל תרומה.</strong> כבר באה הקבלה שהתרומה האמורה בזה המקום היא הבכורים הנקרבים לאל יתברך כמו שמנהג להקריב בכורים לבעל הקרקע כאמרו הגדתי היום לה' אלהיך כי באתי אל הארץ אשר נשבע ה' ואמר כאן שכמו שגזל הגר המושב לה' הוא נותנו לכהן של משמר כמו כן הבכורים הנקרבים לאל יתברך הוא נותנם לכהן של משמר:
### פסוק י
 <strong>ואיש את קדשיו לו יהיו.</strong> אבל שאר קדשים והם תרומות ומעשרות אף על פי שהם מוקדשים לה' אינם לשום כהן מיוחד אלא לאותו כהן שיתנום אליו הבעלים:
 <strong>איש אשר יתן לכהן.</strong> אבל כשהאחד מהבעלים יתן לכהן איזה קדש לא יהיה עוד בכלל קדשיו אבל לו יהיה לכהן המקבל ולא יוכלו הבעלים ולא שאר הכהנים להפקיעו ממנו:
### פסוק יב
 <strong>כי תשטה אשתו.</strong> תשטה מדרכי צניעות:
 <strong>ומעלה בו מעל.</strong> חללה את קדש ה' אשר אהב בקדושי האישות בחבוק ונשוק זולת אישה ודומיהם:
### פסוק יג
 <strong>ושכב איש אותה.</strong> שכן דרכו של יצר הרע לצאת מרעה אל רעה:
 <strong>ונעלם מעיני אישה.</strong> אף על פי שקדמו כל אלה יקרה שיהיה הדבר נעלם מעיני אישה כאילו תכהינה עיניו מראות שאם היה יודע ושותק לא היו המים בודקין את האשה כלל כמו שביארו ז"ל:
 <strong>ונסתרה.</strong> אחר כל אלה ונודע זה לאישה:
### פסוק יד
 <strong>ועבר עליו רוח קנאה.</strong> רוח טהרה להתרות בה מאחר שידע ששטתה מדרכי צניעות:
 <strong>וקנא את אשתו.</strong> התרה בה ואמר אל תסתרי עם איש פלוני:
 <strong>או עבר עליו רוח קנאה.</strong> רוח שטות בלתי סבה ראויה שיקנא:
 <strong>והיא לא נטמאה.</strong> אבל אם עברה על התראתו ונסתרה אף על פי כן:
### פסוק טו
 <strong>והביא האיש את אשתו.</strong> ולא נאמר מאחר שבכל זה ששטתה אשתו מדרכי הצניעות ומעלה בו מעל ישב ודמם אין זה כי אם רוע לב ואף על פי שנעלם מעיניו ששכב איש אותה לא נחוש לקנאתו וכן אם קנא בלי סיבה לא בשביל זה נאמר שתהיה קנאתו דבר בטל. כי אמנם אף על פי כן נמחוק המגלה ונקריב ככתוב בפרשה:
### פסוק יט
 <strong>והשביע.</strong> שיאמר לה שתקבל עליה שבועת האלה בתנאי זה:
 <strong>אם לא שכב.</strong> עתה:
 <strong>ואם לא שטית טומאה.</strong> פעמים אחרות:
 <strong>הנקי.</strong> מפני שכבר נאמר כי לא ינקה ה' את אשר ישא שמו לשוא באופן שאף על פי שישבע האדם על אמת בשבועת האלה הנה אם יהיה הדבר בלתי צריך כמו הנשבע על הידוע לא ינקה הנשבע מן האלה. הנה את שגרמת להיות הדבר ספק אצלנו ולחייב עצמך בשבועה זו היה ראוי שגם שתשבעי על האמת לא תנקי מכל מקום קבלי את האלות על זה התנאי שתנקי מהם אם לא שטית:
### פסוק כ
 <strong>ואת.</strong> גם כן קבלי עליך:
 <strong>כי שטית תחת אישך וכי נטמאת.</strong> שתחול האלה בסבת מה ששטית ונטמאת ולא בסבה אחרת ובהיות הסבה סרה ובלתי אמתית לא יהיה שום חלות לדברי האלה:
### פסוק כב
 <strong>אמן אמן.</strong> אני מקבלת שני התנאים שאמרת שאם לא שטיתי אנקה ושאם שטיתי תחול האלה:
### פסוק כח
 <strong>ונקתה.</strong> מעונש השבועה שגרמה אף על פי שנאמר כי לא ינקה הנה בזה הענין רצה האל יתברך שתנקה האשה כי הוא ידע יצרנו:
### פסוק כט
 <strong>זאת תורת הקנאות.</strong> הקנאה הנעשית בדין והקנאה הנעשית שלא כדין וזה ביאר באמרו אשר תשטה אשה תחת אישה ונטמאה וזוהי קנאה בדין.
 והוסיף ואמר <strong>או איש אשר תעבור עליו רוח קנאה.</strong> וזה בלי סבה ראויה לכך:
### פסוק ל
 <strong>וקנא את אשתו.</strong> יתרה בה שלא תסתתר מכל מקום:
 <strong>ועשה לה הכהן את כל התורה הזאת.</strong> ולא יחוש למחיקת המגילה:
### פסוק לא
 <strong>ונקה האיש מעון.</strong> אף על פי שחשד בכשרה כי היא גרמה לו שעברה על התראתו וגרמה רגלים לדבר כאמרם ז"ל (שבת פרק במה האשה) לא קבל דוד לשון הרע דברים הנכרים חזא ביה במפיבושת:
 <strong>והאשה ההיא תשא את עונה.</strong> שאם נטמאת תמות ואם לא נטמאת תתבזה לעין כל על שהעיזה פניה לעבור על התראת בעלה ונסתרה:
## פרק ו
### פסוק ב
 <strong>כי יפליא.</strong> יפריש עצמו מן הבלי ותענוגות בני האדם:
 <strong>לנדור נדר נזיר.</strong> להיות נזור ופרוש מן התענוגים המורגלים:
 <strong>להזיר לה'.</strong> להפריש עצמו מכל אלה למען יהיה כלו לה' להתעסק בתורתו וללכת בדרכיו ולדבקה בו:
### פסוק ג
 <strong>מיין ושכר יזיר.</strong> לא יסגף עצמו בצום שממעט במלאכת שמים כדבריהם ז"ל ולא יצער גופו במכות פרושים כמנהג צבועים וכומרים אבל יפריש עצמו מן היין שבזה הוא ממעט את התיפלה מאד ומכניע יצרו ולא יתיש כחו בזה כלל:
### פסוק ה
 <strong>תער לא יעבור על ראשו.</strong> ובזה ישליך אחרי גוו כל מחשבת יופי ותיקון שער:
 <strong>קדוש יהיה.</strong> נבדל מן התאוות החמריות:
### פסוק ו
 <strong>על נפש מת לא יבא.</strong> לא יחלל עסקי קדושתו להתעסק בכבוד מתים כמו הענין בכהן גדול וכאמרם ז"ל המבלי אין קברים בטבריא שלחתיך בנציבין (במרדכי דמועד קטן בדיני אבילות הביא המאמר הזה בשם הירושלמי):
### פסוק ח
 <strong>קדוש הוא לה'.</strong> יזכה לאור באור החיים ולהיות מוכן להבין ולהורות כראוי לקדושי הדור ולזה נראה שכיון אלקנה באמרו אך יקם ה' את דברו כלומר אני מסכים להדירו בנזיר ואיני מבקש מהאל יתברך דבר אחר בעד הילד זולתי שיקם את דברו שיהיה קדוש לה':
### פסוק יג
 <strong>יביא אותו.</strong> כבר בארו ז"ל הוא יביא את עצמו וזה כי אמנם כל הקרב אל מי שיחדש דבר מעצמו נאמר שהוא מובא אל המחדש בו על ידי נכבד ממנו כזה שאין חבוש מתיר עצמו ולזה נכתב במצורע בטומאתו ובטהרתו והובא אל הכהן ובסוטה והביא האיש את אשתו אל הכהן וכן בעבד והגישו אדוניו אל האלהים אמנם בנזיר אשר יחודש בו גילוח ובו יהפך לאיש אחר אין נכבד ממנו שיביאהו אבל הוא יביא את עצמו:
### פסוק כד
 <strong>יברכך.</strong> בעושר ונכסים שאם אין קמח אין תורה:
 <strong>וישמרך.</strong> מן הגזלנים:
### פסוק כה
 <strong>יאר.</strong> יגלה עיניך באור פניו להביט נפלאות מתורתו וממעשיו אחר שתשיג צרכיך בברכתו:
### פסוק כו
 <strong>ישא ה' פניו אליך.</strong> לחיי עולם כענין כי עמך מקור חיים וכו' וכאמרם (ברכות פרק היה קורא) צדיקים יושבים ועטרותיהם בראשיהם ומתענגים מזיו שכינה:
 <strong>וישם לך שלום.</strong> מנוחת שלום שהוא הנצחיות בלי תערובת עונש הראוי לכל שלם לחיי עולם:
## פרק ז
### פסוק א
 <strong>ואת המזבח ואת כל כליו.</strong> ולהקים את המזבח ואת כל כליו כל אחד במקומו:
 <strong>וימשחם ויקדש אותם.</strong> אחר שהקים כל אחד מהם כתקונו:
### פסוק ב
 <strong>הם נשיאי המטות הם העומדים על הפקודים.</strong> ומצד מה שהיו כך הקריב כל אחד מהם בעד שבטו ואנשיו כי מצד מה שעמדו על הפקודים הרגיש כל אחד מהם בשבטו שקצתו חשוד בעבירות ומצד מה שהיו נשיאים הסכימו לעמוד בפרץ ולהקריב קרבנות לכפר בעדם:
### פסוק ג
 <strong>עגלה על שני הנשיאים.</strong> לאות אחוה ביניהם אשר בה יהיו ראויים שתשרה שכינה ביניהם כאמרו ויהי בישורון מלך בהתאסף ראשי עם יחד על הפך חלק לבם עתה יאשמו:
### פסוק ה
 <strong>קח מאתם.</strong> כי חשב משה שיהיה כל משא הלויים בכתף כמו הענין במשא בני קהת:
### פסוק ט
 <strong>ולבני קהת לא נתן כי עבודת הקדש עליהם.</strong> ולא עבודת אהל אבל עבודת המקדש. והנה האל יתברך אמר על העגלות שיהיו לעבודת אהל מועד שהיה משא בני גרשון ובני מררי אבל במשא בני קהת לא היה שום דבר מכל בנין אהל מועד אבל היה משאם כלי קדש שהיו בתוכו שנקראו מקדש כאמרו ונסעו הקהתים נושאי המקדש:
### פסוק י
 <strong>ויקריבו הנשיאים את חנכת המזבח.</strong> הקדישוה:
 <strong>ויקריבו הנשיאים את קרבנם לפני המזבח.</strong> אחר שהקדישו הקרבן הגישוהו לפני המזבח:
### פסוק יג
 <strong>וקרבנו קערת כסף אחת.</strong> הנה כל אחד מהם הקריב כל מיני הקרבנות והם עולה ומנחה חטאת ושלמים וקטורת לחנך המזבח ומשרתיו בכל מיני הקרבנות חוץ מן האשם כי החטאת והאשם תורה אחת להם. וספר קרבן כל אחד מהם לבדו להורות שכל אחד מהם כיון לכפר על פרטי חטאים שירבו בשבטו וזה בכל אחד מפרטי קרבנו לרצון להם לפני ה'. וסמך ונצב עליהם בעד שבטו כענין המעמדות בקרבנות צבור:
### פסוק פד
 <strong>זאת חנכת המזבח.</strong> הנה חנוכת המזבח אז היתה בין הכל דבר מועט בערך אל חנוכת בית ראשון ברבוי הכלים ועשרם ורוב הזבחים:
### פסוק פט
 <strong>ובבא משה אל אהל מועד לדבר אתו וישמע את הקול.</strong> ואף על פי שהיה הדבר מועט מאד בערך אל חנוכת שלמה מכל מקום בבוא משה אל אהל מועד היה שומע אותו הקול ששמע קודם מעשה העגל וזה לא קרה בבית ראשון כל שכן בבית שני שלא הלך אל המקדש נביא להתנבא באופן שישיג הנבואה תיכף. וזה כי היתה לרצון החנוכה הזאת ומקריביה ומשה שהיה רועה:
 <strong>מדבר.</strong> בינו לבין עצמו, כי כל פעל ה' למענהו ובהשכילו את עצמו ובזה ידע וייטיב לזולתו בנדיבות השפעה שאין בה כיליות ויראה פעולה במתפעל כפי הכנתו ובזה פירש אופן כל דבור האמור בתורה באמרו וידבר ה':
## פרק ח
### פסוק ב
 <strong>בהעלתך את הנרות.</strong> כשתדליק את שש הנרות:
 <strong>אל מול פני המנורה.</strong> שהוא הקנה האמצעי וזה כשתפנה שלהבת כל אחד מהששה נרות אל הקנה האמצעי אז:
 <strong>יאירו שבעת הנרות.</strong> כל השבעה יאירו וישפיעו אור עליון לישראל שיורו היות אור הימנים ואור השמאלים מכוון ופונה אל אור הקנה האמצעי שהוא עיקר המנורה ושכן ראוי שכונת המימינים העוסקים בחיי עולם והמשמאלים העוסקים בחיי שעה העוזרים למימינים, כאמרם אלמלי עלייא לא מתקיימי אתכליא (חולין צב, א) תהיה להפיק רצון האל יתברך באופן שיושג מכוונו בין כולם וירוממו את שמו יחדו כמו שקבלו עליהם כאשר העיד באמרו ויענו כל העם יחדו ויאמרו כל אשר דבר ה' נעשה כלומר בין כולנו נשלים כונתו:
### פסוק ד
 <strong>וזה מעשה המנורה מקשה.</strong> וזה התכלית בעצמו המכוון בהדלקת הנרות אל מול פני המנורה הוא בעצמו מכוון בענין חיוב היות המנורה מקשה להורות האחדות המכוון לתכלית אחד בעצמו:
### פסוק יד
 <strong>והבדלת את הלוים.</strong> תבדיל בחנייתם את הלוים אשר הם חיים עדנה:
 <strong>והיו לי הלוים.</strong> הם וזרעם יהיו נכונים לעבודתי:
### פסוק טו
 <strong>ואחרי כן יבאו הלוים.</strong> ההוים עתה:
### פסוק טז
 <strong>כי נתונים נתונים המה לי.</strong> נתונים מעצמם שנתנו את עצמם לעבודתי כמו שהעיד באמרו מי לה' אלי ויאספו אליו כל בני לוי.
 ונתונים גם כן <strong>מתוך בני ישראל</strong> שיתנו מחית הלוים במעשר ראשון חלף עבודתם למען תהיה עבודתי נעשית בין כולם:
 <strong>תחת פטרת כל רחם.</strong> שהיתה העבודה מוטלת עליהם:
### פסוק יז
 <strong>כי לי כל בכור.</strong> שהיתה מקדם העבודה בבכורות מפני היותם הנכבדים בביתם ולהם משפט העבודה:
 <strong>ביום הכותי כל בכור. הקדשתי.</strong> אבל מה שהצרכתי אותם לפדיון היה הטעם בשביל שביום הכותי הקדשתים לי שלא יתעסקו בעבודת הדיוט כלל כמו שאסרתי גיזה ועבודה בבכור בהמה וזה עשיתי כדי להצילם בתורת הקדש שלא היו ראויים להנצל מנגעי משלחת מלאכי רעים בהיות הם הנכבדים בעם וקולר כולם תלוי בהם ואמרתי שיפדו כדי שיצאו לחולין בזה שיהיו מותרים בעבודת הדיוט:
### פסוק יח
 <strong>ואקח את הלוים תחת כל בכור.</strong> באותו הדור בלבד כמבואר למעלה:
### פסוק יט
 <strong>ואתנה את הלוים.</strong> ומאחר שהם נתונים מעצמם לעבודתי נתתים לעבודתי לאהרן ולבניו:
 <strong>לעבוד את עבודת בני ישראל באהל מועד.</strong> לעבוד אותה העבודה שהיתה ראויה לבכוריהם:
 <strong>ולכפר על בני ישראל.</strong> בקבלם את המעשרות מישראל כדי שיוכלו לעבוד את האל יתברך יכפרו על ישראל שגרמו כולם בעגל שאמאס את בכוריהם:
 <strong>ולא יהיה בבני ישראל נגף.</strong> בלויים ובשאר ישראל:
 <strong>בגשת בני ישראל אל הקדש.</strong> שבזה יחטאו הזרים הנגשים והלוים שיניחו את הזרים לגשת ויתחייבו כולם כענין אמרו ולא ימותו גם הם גם אתם:
### פסוק כ
 <strong>ויעש משה ואהרן וכל עדת בני ישראל ללוים.</strong> עשו בשביל הלוים ולעזרתם ענין הגלוח וכבוס הבגדים והקרבן:
 <strong>ככל אשר צוה ה' את משה ללוים.</strong> כמו שצוה למשה שיצוה ללוים שיעשו:
 <strong>כן עשו להם בני ישראל.</strong> הזדרזו ישראל לעשות בשבילם כדי שיהיה רצון קונם נעשה:
### פסוק כב
 <strong>כאשר צוה ה' את משה על הלוים.</strong> למעלה שצוה שתהיינה משמרותם לעבוד ולמשא ולשיר על פי אהרן ובניו:
 <strong>כן עשו להם.</strong> אהרן ובניו לסדרם במשמרותם:
## פרק ט
### פסוק א
 <strong>בחדש הראשון.</strong> אחר שפקד אנשי הצבא וסידר הדגלים ונושאי המשכן להכניסם לארץ וטהר מחניהם מן הטמאים כאמרו והיה מחניך קדוש (דברים כג, טו) ומן הממזרים בענין הסוטה למען תהיה השכינה ביניהם במחנה צבאותם ספר הכתוב ארבעה מעשים טובים שעשו ישראל שבהם זכו ליכנס לארץ מיד בלתי מלחמה לולא המרגלים כמו שהעיד משה רבינו באמרו לחובב נוסעים אנחנו אל המקום. ראשונה סיפר חנוכת המזבח. שנית זריזותם בענין חינוך הלויים. שלישית זריזותם בקרבן הפסח. רביעית לכתם אחרי האל יתברך במדבר אף על פי שהיה העלות הענן בזמנים בלתי נודעים פעמים ארוכים ופעמים קצרים באופן שהיה ראוי שתקשה עליהם מאד החניה והמסע. ולהודיע כל אלה ספר אותם כפי מדרגת היותם לרצון לפניו לא לפי הזמן שהיו בו ולכן ספר בכאן ענין חנוכת המזבח והלויים והפסח שהיו בחדש הראשון והיתה תחלת הספר בחדש השני והיה ענין חניתם ונסיעתם על פי ה' מיום צאתם ממצרים ועל כמו זה אמרו אין מוקדם ומאוחר בתורה וזה כאשר תכוין תכלית מה זולתי הזמן בסדר המסופר:
### פסוק ב
 <strong>ויעשו בני ישראל את הפסח.</strong> מלבד מה שעשו בשמיני למילואים וחנוכת הנשיאים יעשו גם כן את הפסח שלא יפטרו ממנו בשביל שמחת המצוות שקיימו כמו שקרה בבנין בית ראשון שספרו רבותינו ז"ל שבטל שלמה את יום הכפורים בשמחת חנוכת הבית:
### פסוק ז
 <strong>אנחנו טמאים לנפש אדם למה נגרע.</strong> מאחר שהיתה טומאתנו לדבר מצוה למה תהיה גוררת עבירה:
 <strong>במועדו.</strong> שזו מצוה עוברת:
### פסוק יד
 <strong>חקה אחת יהיה לכם.</strong> פה במדבר:
 <strong>ולגר ולאזרח הארץ.</strong> בארץ ישראל.
### פסוק יז
 <strong>ואחרי כן יסעו.</strong> אחרי העלותו היו נוסעים אל אותו הצד שהיה הענן פונה:
 <strong>ובמקום אשר ישכן שם הענן שם יחנו.</strong> ספר זכותן של ישראל על לכתם אחריו במדבר ראשונה שהיו חונים במקום אשר ישכן שם הענן אף על פי שהיה מקום תהו ילל ישימון.
### פסוק יט
 <strong>ושמרו בני ישראל את משמרת ה'. .</strong>ספר שנית שהיו ממתינים את המתנתו זמן ארוך אף על פי שהיה המקום רע מאד:
 <strong>ולא יסעו.</strong> לתור להם מקום לחנותם טוב ממנו:
### פסוק כ
 <strong>ויש אשר יהיה הענן ימים מספר.</strong> ספר שלישית שלפעמים היתה חניתם במקום נאות להם ולמקניהם ושם היה שוכן הענן ימים מספר מכל מקום:
 <strong>על פי ה' יחנו.</strong> לא מאהבת אותו המקום:
 <strong>ועל פי ה' יסעו.</strong> אף על פי שהיו נוסעים מאותו המקום הטוב:
### פסוק כא
 <strong>ויש אשר יהיה הענן מערב עד בקר.</strong> ספר רביעית שהיתה חנית הענן לפעמים זמן בלתי משוער באופן שהיה לילה בלבד שהוא זמן בלתי מוכן ומספיק לצרכי חניה ולצרכי המסע אמנם עם זה ספר שלא היתה תחלת שום מסע בלילה:
### פסוק כב
 <strong>או יומים או חדש או ימים.</strong> חמישית ספר שבקצת אלה הזמנים לא היה להם פנאי לסדר ענינם ועניני מקניהם ובקצתם כבר הכינו וסידרו וכמו רגע היו מסתלקין תכף והורסים כל הכנותיהם:
### פסוק כג
 <strong>על פי ה' יחנו.</strong> גם בזמן הקצר בלתי השגת סידור עניניהם:
 <strong>ועל פי ה' יסעו.</strong> בהעלות הענן גם אחר הזמן הארוך שכבר סדרו שם כל עניניהם:
## פרק י
### פסוק ב
 <strong>עשה לך שתי חצוצרות כסף.</strong> בהיות הכונה עתה לנסוע להכניסם לארץ מיד צוה בחצוצרות לתרועת מלך בם בנסוע המשכן ובנסוע המקדש ובצאתם להלחם כאמרו וכי תבאו מלחמה בארצכם על הצר הצורר אתכם והרעותם בחצוצרות:
 <strong>והיו לך למקרא העדה.</strong> מפני שהיה מקרא העדה והנשיאים אל פתח אהל מועד לפני ה' רצה שתהיה קריאתה בחצוצרות לכבוד המלך:
### פסוק ה
 <strong>ותקעתם תרועה ונסעו המחנות החונים קדמה.</strong> כי עמהם היו נוסעים נושאי המשכן:
### פסוק ו
 <strong>ותקעתם תרועה שנית ונסעו המחנות החונים תימנה.</strong> כי עמהם היו נוסעים נושאי המקדש:
 <strong>תרועה יתקעו למסעיהם.</strong> שיש במסעם תקיעה ותרועה וזה כי התרועה בשביל נסיעת המקדש והתקיעה עמה בשביל מסעיהם שיקבצו יחד כמו שהיה מקרא העדה והנשיאים בתקיעה בלתי תרועה:
### פסוק יא
 <strong>בחדש השני בעשרים בחדש.</strong> אחר שעשו הטמאים פסח שני בי"ד בחדש נעשו חצוצרות ובהם נועדו העדה והנשיאים למשה והודיענו סדר מסעם על ידי חצוצרות וסדר חצוצרות במקדש ובמלחמה ובכן נעלה הענן ללכת אל קדש ברנע שהיא העיר הראשונה בארץ ישראל שהיו פוגעים באותו הדרך שהיה דרך המדבר הגדול והנורא כאמרו ונסע מחורב ונלך את כל המדבר הגדול והנורא ונבא עד קדש ברנע:
### פסוק ל
 <strong>כי אם אל ארצי ואל מולדתי אלך.</strong> שלא תסבול זקנתי אויר ארץ אחרת ומזונותיה:
### פסוק לא
 <strong>אל נא תעזוב אותנו.</strong> ילכו בניך לפחות עמנו:
 <strong>כי על כן ידעת חנותנו במדבר.</strong> ואם יעזבונו גם בניך תחללו את ה' בעיני האומות שיאמרו אילו ראה יתרו בהם ענין אלהי באמת לא היה עוזב אותם הוא ובניו. ובזה הסכים משה ויתרו ובניו כי אמנם יתרו חזר אל ארצו כאמרו וישלח משה את חותנו וילך לו אל ארצו ובניו הלכו עם ישראל בלי ספק כמו שהעיד בספר שופטים באמרו ובני קיני חותן משה עלו מעיר התמרים את בני יהודה:
### פסוק לג
 <strong>דרך שלשת ימים.</strong> עד ארץ ישראל כי אמנם בשלש מסעות באו עד נכח קדש ברנע במדבר פארן שמשם שלחו המרגלים, כמו שביאר משה רבינו באמרו ותקרבון אלי כלכם ותאמרו נשלחה אנשים והוא מקום חנייתם במדבר פארן שהזכיר כאן באמרו ואחר נסעו העם מחצרות וגו' ששם באו המרגלים בשובם, כאמרו וישובו ויבאו אל מדבר פארן קדשה והוא המקום שקראו רתמה כאמרו ויסעו מחצרות ויחנו ברתמה ושם הזכיר ג' מסעות ממדבר סיני עד שם והם קברות התאוה וחצרות ורתמה כי ענין תבערה היה בדרך לא בעת חנייתם:
 <strong>וארון ברית ה' נוסע לפניהם דרך שלשת ימים.</strong> באותם הג' ימים שהלכו באותן ג' מסעות דרך המדבר הגדול והנורא היה הארון נוסע לפניהם להבטיח הדרך מן הנחשים והעקרבים וזולתם אבל בשאר המסעות היה הארון נוסע בתוך המחנות כשאר משא בני קהת:
 <strong>לתור להם מנוחה.</strong> חניה בטוחה במדבר הנורא:
### פסוק לד
 <strong>וענן ה' עליהם יומם.</strong> לא היה הולך לפניהם כמו בשאר המסעות כי היה אז הארון מספיק לנחותם הדרך בהיותו נוסע לפניהם אבל היה עומד עליהם ביום בעת נסעם:
### פסוק לה
 <strong>ויהי בנסוע הארון.</strong> ללכת ולהכנס לארץ ישראל:
 <strong>קומה ה' ויפוצו איביך.</strong> כי אמנם לולא שלחו מרגלים היו נכנסים בזולת מלחמה שהיו האומות בורחים כעזובת החורש והאמיר אשר עזבו מפני בני ישראל:
 <strong>וינוסו משנאיך מפניך.</strong> פן יבאו ישראל להחרימם:
### פסוק לו
 <strong>שובה.</strong> תהי מנוחתך פה עמנו, כענין זאת מנוחתי עדי עד ואף על פי שתגלה שכינתך לפני ישראל לגרש את אויביהם תהי מנוחת שכינתך בתוכנו:
 <strong>ה' רבבות אלפי ישראל.</strong> כמו ה' צבאות אלפי ישראל כאמרם ז"ל (קדושין פרק י' יוחסין) לא נקרא צבאות אלא על שם צבאות ישראל. ואומר רבבות אלפי כענין רבותים אלפי שנאן כי אולי היו ישראל אז מגיעים לאותו מנין בין אנשים ונשים וטף:
## פרק יא
### פסוק א
 <strong>כמתאוננים.</strong> על טורח הדרך לא מתאוננים בלבם באמת כי לא היתה אצלם שום סבה ראויה לזה שיתאוננו אבל היו מתאוננים בדבריהם לנסות:
### פסוק ב
 <strong>ותשקע האש.</strong> נגד טבע האש למען יכירו שהיה פלא בלתי טבעי ולא היה אש טבעי שקרה אז באיזו סיבה טבעית:
### פסוק ד
 <strong>וישובו ויבכו.</strong> חזרו להיות כמתאוננים לנסות ובכו עתה על שיצאו מצרים כמואסים מעלת היות השכינה ביניהם כאשר העיד באמרו יען כי מאסתם את ה' אשר בקרבכם ותבכו לפניו לאמר למה זה יצאנו ממצרים:
 <strong>מי יאכילנו בשר.</strong> לנסות אם יכין שאר לעמו כאשר העיד המשורר באמרו וינסו אל בלבבם לשאול אוכל לנפשם:
### פסוק יא
 <strong>למה הרעות לעבדך.</strong> לשלחני בעל כרחי להוציא העם הזה ממצרים:
 <strong>ולמה לא מצאתי חן בעיניך.</strong> כשאמרתי שלח נא ביד תשלח:
 <strong>לשום את משא כל העם הזה עלי.</strong> וזה עשית כדי לשים את משא כולם עלי כאילו לא היה לך מנהיג זולתי לפחות לשתפו עמי שיהיה טוב להם:
### פסוק יב
 <strong>האנכי הריתי.</strong> הנה האב יוכל להנהיג את בניו אף על פי שהם חלוקי הדעות וזה כי כולם חושבים אותו לאוהב שישתדל בכל כחו להטיב להם אבל אלה אינם בוטחים בי כלל וחושדים ומנסים לראות מה אעשה בעדם:
### פסוק יג
 <strong>מאין לי בשר.</strong> הנה אין ספק אצלם שאין לי בשר לתת להם ואם כן כשהם בוכים עלי ואומרים תנה לנו בשר כאילו יש לאל ידי ושעל ידי בכיתם אעשה רצונם אין זה אלא לנסות אם הנהגתי במצותך ומה אשיג מאתך בעדם:
### פסוק יד
 <strong>לא אוכל אנכי לבדי.</strong> וצריך שתשתף עמי אחרים שיבטח העם הזה בהם:
### פסוק טו
 <strong>ואם ככה את עושה לי.</strong> ואם אתה השלם נמנע משלמות ההנהגה הראויה ממך ותנהיגם ככה באופן חסר כהנהגת הנקבה בשבילי ולכבודי ולא תשתף אחרים עמי כדי שלא לפגום כבודי:
 <strong>הרגני נא הרוג אם מצאתי חן בעיניך.</strong> כדי שתוכל למנות אחרים שעל ידם תהיה הנהגת העם שלמה, כמו שאמרו ז"ל (שבת פ' במה בהמה) על שמואל שמת קודם ימיו כדי שתעמוד מלכות בית דוד:
 <strong>ואל אראה ברעתי.</strong> ברעת חסרון ההנהגה המסובבת בגללי כי זה יהיה קשה עלי מן המות:
### פסוק יז
 <strong>ונשאו אתך.</strong> אחר שיהיו מוחזקים גם הם לנביאים יבטחו העם בהנהגתך בראותם הזקנים עמך ומסכימים במעשיך:
### פסוק כ
 <strong>והיה לכם לזרא.</strong> שתאכלו ממנו עד שיוליד בכם מותר מחליא כמו שהעיד באמרו ובחורי ישראל הכריע:
 <strong>למה זה יצאנו ממצרים.</strong> שהיו לנו שם מיני מאכל רבים לא מן בלבד:
### פסוק כא
 <strong>שש מאות אלף רגלי.</strong> ויצטרך רב בשר להשביעם:
 <strong>ואתה אמרת בשר אתן להם ואכלו חדש ימים.</strong> ואם כן יהיה הבשר שתתן להם רב מאד כאמרו וימטר עליהם כעפר שאר וכחול ימים עוף כנף מכל מקום:
### פסוק כב
 <strong>הצאן ובקר ישחט להם ומצא להם.</strong> איך יספיק זה להסיר תלונותם מאחר שאינם שואלים בשר אלא כדי לנסות כאמרו וינסו אל בלבבם הלא אין ספק שכמו שנסו בזה ינסו במאכלים זולת זה לאין תכלית ואתה לא תסיר את בחירתם כאמרם ז"ל הכל בידי שמים חוץ מיראת שמים:
### פסוק כג
 <strong>היד ה' תקצר.</strong> מלמצוא דרך שימאסו כל מאכל תאוה כאמרו עד אשר יצא מאפכם:
 <strong>עתה תראה היקרך דברי.</strong> תראה שיקרה זה שיאכלו מן הבשר בהמשכם בבחירתם אחר התענוג עד שיצא מאפם וימאסו בו מבלי שאסיר בחירתם כלל כי אמנם יוכלו לשוב בתשובה מאהבה ומיראה אם ירצו כאמרו ידעתי כי כל תוכל ולא יבצר ממך מזמה:
### פסוק כח
 <strong>אדוני משה כלאם.</strong> שחשב שלא יצאו האהלה להראות שיתנבאו בלתי אצילות ממשה רבינו:
### פסוק כט
 <strong>כי יתן ה' את רוחו עליהם.</strong> בלתי אצילות מאתי:
### פסוק לא
 <strong>מן הים.</strong> מים סוף שהיה דרומי להם וזה כי עברו השלוים את הים מקצות הדרום:
### פסוק לב
 <strong>הממעיט אסף עשרה חמרים.</strong> כי כולם היו תאבים לאכול מהם הרבה מאד:
### פסוק לג
 <strong>הבשר עודנו בין שניהם.</strong> שלא הגיע עדיין לגבול שימאסו בו:
 <strong>טרם יכרת.</strong> שלא הגיע עדיין זמן חדש ימים שהוגבל לו:
 <strong>ויך ה' בעם.</strong> במתאוים מהם ששאלו הבשר לנסות ולקו בנסיונם כי לא אמר ואכלו חדש ימים אלא על הבוכים בלתי מתאוים שאמרו למה זה יצאנו ממצרים והם בכו בחלייהם כאמרו והיה לכם לזרא:
### פסוק לה
 <strong>ויהיו בחצרות.</strong> שהו שם איזה זמן, כמו ויהיו שם כעשר שנים ויהיו שם כאשר צוני ה' אמר כי באותו הזמן שהתעכבו שם קרה שדברה מרים במשה ובהיות אז אהל מועד מוקם הזמין האל יתברך אותם לצאת מאהליהם אל אהל מועד:
## פרק יב
### פסוק ב
 <strong>הרק אך במשה דבר ה'.</strong> האמנם משה לבדו זכה לזה שיהיה דבר ה' מיוחד אליו לבדו מלבד מה שזכה עם כל המון ישראל במתן תורה:
 <strong>וישמע ה'.</strong> כאמרם ז"ל שאני צורבא דרבנן דקודשא בריך הוא תבע ביקריה:
### פסוק ד
 <strong>צאו שלשתכם.</strong> רצה שידע משה טוב האל יתברך המקפיד על כבודו:
### פסוק ו
 <strong>אם יהיה נביאכם.</strong> אם היה משה נביא באותה המדרגה שחשבתם באמרכם הלא גם בנו דבר:
 <strong>ה' במראה אליו אתודע.</strong> לא הייתי נודע לו ונגלה עליו בזה השם אלא במראה לשון נקבה לא בהקיץ כמו שהיה הענין בישעיהו באמרו ואראה את ה' יושב על כסא רם ונשא. וכן במיכה וראיתי את ה' יושב על כסאו וכל זה במראה הנבואה בלי ספק לא בהקיץ. וגם בלעם אף על פי שהיה הדבור אליו בהקיץ לא היה לו בשם המיוחד כאשר חשב הוא באמרו אולי יקרה ה' לקראתי כי זה אמנם לא עלה לידו אבל נאמר בו ויקר אלהים אל בלעם:
### פסוק ז
 <strong>לא כן עבדי משה.</strong> שהדיבור עמו בשם המיוחד הוא בהקיץ וזה באר באמרו:
### פסוק ח
 <strong>פה אל פה אדבר בו.</strong> שהנבואה אליו היא בלתי תרדמת חושיו:
 <strong>ומראה.</strong> לשון זכר הנקרא אספקלריא המאירה אצל רז"ל (סנהדרין פרק חלק):
 <strong>ולא בחידות.</strong> דבור מבואר בלי חידה לא כענין בזכריה וזולתו שראה חידות ומשלים ואמר לו המלאך הלא ידעת מה המה אלה ואומר לא אדוני והמלאך פירש לו את המשל ומהם היו שראו את המשלים והבינו אותם כענין היטבת לראות וכענין בלעם באמרו וישא משלו כי בתחלה הגיד המשל שראה ואחר כך באר אותו:
 <strong>ותמונת ה' יביט.</strong> וכל זה הוא משיג עם ההגלות אליו בשם המיוחד לא כבלעם שעם זה שלא השיג אלא דרך משל היתה השגתו בשם אלהים בלבד לא בשם המיוחד:
 <strong>ומדוע לא יראתם.</strong> לא ימלט שאין זה כי אם רוע לב שאם חשבתם שאני מכיר במעשיו אם כן חשבתם עלי תועה שאני חפץ ברשעים הפך מה שהיה לכם לחשוב שלא הייתי מזכה אותו לזאת המעלה אלא מפני שהוא ראוי לכך ובכן היה לכם לירא מלדבר באיש כזה ואם אולי חשבתם שאיני מכיר במעשיו ושאתם מכירים בו יותר ממני שחשבתי שהוא ראוי לכך ואינו כן הנכם יותר חושבים אל ה' תועה כאמרם ז"ל זו קשה מן הראשונה:
### פסוק ט
 <strong>ויחר אף ה' בם.</strong> שלא נכנעו תיכף כמו שעשה דוד באמרו אל נתן חטאתי (שמואל ב יב, יג):
### פסוק י
 <strong>והענן סר.</strong> כמרחיק המצורעת כדי שישלחוה אל מחוץ למחנה לביישה:
### פסוק יב
 <strong>אל נא תהי כמת אשר בצאתו מרחם אמו ויאכל חצי בשרו.</strong> הנה העובר שהוא מת באופן זה שבצאתו מרחם אמו נאכל ונתקלקל חצי בשרו אף על פי שנראה שהוא מוסיף שלמות בלידה על מה שהיה לו בבטן אמו בצאתו משם אל מקום החיים השלמים הוא אמנם מוסיף גרעון בהיות נאכל חצי בשרו באותה הלידה. כן אתה היוצא מן המדבר ונכנס לארץ הנבחרת ובזה תיטיב מכון לשבתך אל נא תהי כאותו המת שתניח חצי בשרך במדבר:
### פסוק יג
 <strong>אל נא רפא נא לה.</strong> בבקשה אני שואל שתרפא עתה לה ולא נצטרך לביישה להוציאה חוץ למחנה:
### פסוק יד
 <strong>הלא תכלם.</strong> ראויה היא לזאת הבושה:
### פסוק טו
 <strong>והעם לא נסע.</strong> אף על פי שהענן סר מעל האהל וכתיב ובהעלות הענן מעל המשכן יסעו בני ישראל בכל מסעיהם מכל מקום לא נסעו שהכירו שלא נעלה אז אלא להרחיק המצורעת:
### פסוק טז
 <strong>ויחנו במדבר פארן.</strong> במקום מן המדבר שלא היה לו שם כלל אבל היה מול קדש ברנע וקרוב לה כדי לסדר עניניהם ולהכנס שם שהיא העיר הראשונה מארץ ישראל שפגעו באותו הדרך כמו שהעיד באמרו ונבא עד קדש ברנע ואומר אליכם באתם עד הר האמורי אשר ה' אלהינו נותן לנו עלה רש וכו' וקרא אותו המקום רתמה כמבואר באלה מסעי:
## פרק יג
### פסוק ב
 <strong>שלח לך אנשים.</strong> אל תניח שישלחו הם כמו שאמרו לעשות באמרם נשלחה אנשים לפנינו שמא ישלחו הדיוטות בלתי מכירים שבח הארץ ויספרו בגנותה באופן שיחשבו ישראל על ה' תועה ולא ישובו בתשובה כמו ששבו אחר כך באמרם חטאנו לה' וזה כי המרגלים ששלח משה אף על פי שהרשיעו להניא לב העם מחסרון אמונתם באל שדי מכל מקום הכירו וספרו טובת הארץ באמרם וגם זבת חלב ודבש היא וכן העיד באמרו ויקחו בידם מפרי הארץ ויאמרו טובה הארץ אלא שאמרו שהיה נמנע לכבשה וכאשר הכירו ישראל חטאתם על שלא בטחו בישועת האל יתעלה ונצחונו אחר שעשה עמהם להפליא שבו בתשובה ואמרו חטאנו לה' אנחנו נעלה ונלחמנו (שם שם מא) והתפללו כאמרו ותשובו ותבכו לפני ה' אלא שלא קבל האל יתברך תפלתם מפני חלול ה' שעשו שאינו מתכפר אלא במיתה וכמו שהעיד בהם באמרו וביום פקדי ופקדתי וכו':
 <strong>כל נשיא בהם.</strong> כל מי שהוא המעולה שבכל שבטו להכיר ענין הארץ:
### פסוק ג
 <strong>כלם אנשים.</strong> אנשי חיל כענין הלא איש אתה וכן וחזקת והיית לאיש:
### פסוק ד
 <strong>ואלה שמותם.</strong> כלם חשובים איש על שמו מצד מעלתם. והזכירם לפי זקנתם מפני שהיו אז שוים במעלה בפרט בענין השליחות לא כסדר השבטים ולא כסדר הדגלים:
### פסוק טז
 <strong>ויקרא משה להושע בן נון יהושע.</strong> אמר שהיה נודע בשבטו לאיש חיל בשם הושע וזה שנקרא למעלה יהושע מפני שמשה רבינו קרא לו כך לכבוד ולהתפלל עליו שיהיה נושע ושיושיע אחרים:
### פסוק יז
 <strong>עלו זה בנגב.</strong> בזה הצד שאנחנו שם שתמצאוהו טוב להכנס ולא נצטרך לסבוב אל מקום אחר:
### פסוק יח
 <strong>וראיתם את הארץ מה היא.</strong> אם היא ארץ נושבת ברוב ערים ופרזות:
 <strong>ואת העם היושב עליה.</strong> לדעת אם מושב הארץ טוב כמו שהורו חכמי הרופאים בבחירת המשכנים שנביט אל יושבי הארץ אם הם חזקים ושלימי הגוף או הפך זה וכן נביט אם הם רבים או מעטים כי אמנם רבוי העם וחזקם יורה על היות אויר הארץ והמזונות טובים וההפך יורה על הפכם:
### פסוק יט
 <strong>הטובה היא.</strong> במים רבים וטובים כאמרו כי ה' אלהיך מביאך אל ארץ טובה ארץ נחלי מים:
 <strong>הבמחנים.</strong> אם הם יושבים בפרזות לבטח בלי שום יראת מלחמה:
 <strong>אם במבצרים.</strong> אם יושבים בערי המבצר מפני יראת מלחמה כענין חדלו פרזון בישראל חדלו:
### פסוק כ
 <strong>השמנה הוא.</strong> בעושר ונכסים כאמרו אשר לא במסכנות תאכל בה לחם:
 <strong>היש בה עץ.</strong> גפן ותאנה ורמון זית שמן ודבש שנשתבחה בהם:
 <strong>והתחזקתם ולקחתם מפרי הארץ.</strong> להחזיק בה ואל תיראו שיתנו עיניהם בכם למרגלים:
 <strong>והימים ימי בכורי ענבים.</strong> ולא היו הפירות שנשתבחה בהם בשלמותם עדיין מכל מקום בטח משה רבינו שגודל הפירות וטעמם גם באותו הזמן יספיק להעיד על שבח הארץ וטובה:
### פסוק כד
 <strong>על אודות האשכול אשר כרתו משם בני ישראל.</strong> תמהו הכנעניים על שאותו האשכול אצל בני ישראל שכרתו אותו היה דבר חדוש ונפלא כי רבים היו בארץ אשכולות גדולים כמוהו או יותר ממנו ולא היה זה נפלא אצל הכנעניים יושבי הארץ כלל ועל תמיהתם זו קראו המקום נחל אשכול:
### פסוק כו
 <strong>אל מדבר פארן קדשה.</strong> אל אותו החלק מהמדבר שהיה מול קדש ברנע:
### פסוק כז
 <strong>וגם זבת חלב ודבש הוא.</strong> לא בלבד היא טובה אבל היא גם כן זבת חלב ודבש נותנת בלי טורח רב מקנה מרבה חלב ורב דבש ומעדני מלך:
### פסוק כח
 <strong>אפס כי עז העם.</strong> אבל אי אפשר לנו לכבשה מפני שהעם עז והערים בצורות ושוכני הארץ הם שונאינו והם בני עמלק שילחמו גם הם בנו כדי שלא נקרב אל גבולם:
### פסוק ל
 <strong>ויהס כלב את העם.</strong> השתיק את העם שהיו מתחילים מאז לתת קולם כמו שעשו אחר כך כאמרו ותשא כל העדה ויתנו את קולם:
 <strong>אל משה.</strong> שישמעו מה ישיב משה. ואולי אז אמר משה מה שהעיד אחר כך באומרו ואומר אליכם לא תערצון ולא תיראון מהם וכלב חזק דבריו באמרו:
 <strong>עלה נעלה.</strong> ראוי לנו לעלות כי לא יתקוממו נגדנו למנוע עלייתנו:
 <strong>וירשנו אותה כי יכול נוכל לה.</strong> כי אחר שנעלה שם ינוסו מפנינו כי כבר נמוגו כל יושבי כנען:
### פסוק לא
 <strong>לא נוכל לעלות.</strong> שיתקוממו נגדנו ולא יניחונו לעלות כמו שקרה אחר החטא כאמרו וירד העמלקי והכנעני:
### פסוק לב
 <strong>ארץ אוכלת יושביה.</strong> אף על פי שהעם היושבים בהם חזקים אין זה בשביל שבח הארץ אבל הוא מפני שלא ישארו בה זולתי החזקים שהם חזקי המזג והשאר מתים בה מפני רוע האויר:
### פסוק לג
 <strong>בני ענק.</strong> מצד האב:
 <strong>מן הנפילים.</strong> מצד האם:
 <strong>וכן היינו בעיניהם.</strong> כחגבים או פחות מזה ובשביל זה לא קמו עלינו כי לא החשיבו אותנו ויבז בעיניהם להרע לנו:
## פרק יד
### פסוק ב
 <strong>וילונו על משה ועל אהרן.</strong> שהיו שלוחי האל יתברך להוציאם ממצרים ולהצילם מכל אימת מות במדבר ואמרו שכל זה נעשה כדי לתתם ביד האמורי:
### פסוק ג
 <strong>ולמה ה' מביא אותנו.</strong> מה חטאנו לו שהשתדל על ידכם להביאנו לכך. כי חשבו שהיה כל אלה בתחבולה מאתו משנאתו אותם בשביל גלוליהם במצרים או לסבה אחרת כאשר העיד באמרו ותאמרו בשנאת ה' אותנו הוציאנו מארץ מצרים לתת אותנו ביד האמורי להשמידנו:
### פסוק ה
 <strong>ויפול משה ואהרן על פניהם.</strong> בראותם מעוות לא יוכל לתקון (קהלת א, טו) כענין בסנהדרין שכבשו פניהם בקרקע כשלא ידעו מה לעשות מאימת המלך (סנהדרין פ, כ"ג):
### פסוק ז
 <strong>הארץ אשר עברנו בה לתור אותה.</strong> לתור המקום ויושביו, כאמרו וראיתם את הארץ מה היא ואת העם היושב עליה:
 <strong>טובה הארץ.</strong> הנה בענין הארץ מה היא אנו מעידים שהיא מקום טוב מאד מאד בלי דופי לא כמו שהעידו חברינו באמרם שעם היותה זבת חלב ודבש היא אוכלת יושביה ובענין ואת העם היושב עליה אנו מעידים כי לחמנו הם ולא יעיזו פניהם נגדנו הפך עדות חברנו באמרם כי עז העם:
### פסוק ח
 <strong>אם חפץ בנו ה'.</strong> אמנם כי טובתה עד מאד היא בתנאי שיחפוץ בנו ה' כאמרו ארץ אשר ה' אלהיך דורש אותה והיה אם שמוע תשמעו וכו':
 <strong>והביא אותנו אל הארץ הזאת.</strong> הפך מה שהעידו חברינו באמרם לא נוכל לעלות אל העם כי אמנם לא יתקוממו יושבי הארץ לקראתנו כלל כאמרו ידמו כאבן עד יעבור עמך ה' וכן היה שלא עשו שום גדר ושום הכנה למנוע את עלות העם עליהם:
 <strong>ונתנה לנו.</strong> כי ראינו שלא קמה רוח באיש מפנינו ושדעתם לברוח:
 <strong>ארץ אשר הוא זבת חלב ודבש.</strong> היא מעצמה בלתי עבודת עובדי אדמה כמו ביערים כענין וכל הארץ באו ביער ויהי הלך דבש על פני השדה וזה לא היה אפשר אם היה בארץ או באוירה איזה דופי:
### פסוק ט
 <strong>אך בה' אל תמרודו.</strong> אמנם אם תרצו שתהיה הארץ לכם בזאת המדרגה מהטוב אל תמרדו בה' כאמרו והיה אם שמוע תשמעו ונתתי מטר ארצכם ואספת:
 <strong>ואתם אל תיראו.</strong> הנה אם לא תמרדו יביאנו האל:
 <strong>כי לחמנו הם.</strong> כי ראינו שאין בדעתם להתקומם נגדנו כלל כמו שלא יתקומם הלחם נגד אוכליו כמו שהעידה רחב באמרה ולא קמה עוד רוח באיש מפניכם:
 <strong>סר צלם מעליהם.</strong> וראינו שהסכימו לעזוב כל מגן וצנה כדי שימהרו לנוס מפנינו כענין הדרך מלאה בגדים וכלים אשר השליכו ארם בחפזם:
### פסוק יא
 <strong>עד אנה ינאצוני.</strong> עד איזה גבול מהבזוי אסבול שיבזוני:
 <strong>ועד אנה לא יאמינו בי.</strong> עד איזה גבול מהפלאות אעשה קודם שיבטחו בי וישענו על דברי:
### פסוק יב
 <strong>אכנו בדבר.</strong> כענין וגם יד ה' היתה בם להמם מקרב המחנה עד תמם:
 <strong>ואורישנו.</strong> אעשה שיעזבו לאחרים חילם ויירשום כענין המתים יורשים את החיים (בבא בתרא פרק יש נוחלין) שהיה בחלוקת הארץ. ובזה קיים מה שנדר ליוצאי מצרים באומרו ונתתי אותה לכם מורשה:
### פסוק יג
 <strong>ושמעו מצרים.</strong> חשב משה שכשאמר האל יתברך אכנו בדבר יהיה הרצון להכות תכף את כולם והתעורר לשאול מה יעשה לשמו הגדול ואמר הנה ישמעו מצרים תכף שהרגת את אלה פתאום ויאמרו שעשית מבלתי יכולת בידך על יושבי הארץ הזאת וזה כי אמנם ראו כי העלית בכחך את העם הזה מקרבו ועם זה שמעו כי אתה ה' בקרב העם הזה ולא יחשבו שתהיה תקלתם בשביל שעזבת אותם בעונם:
### פסוק יד
 <strong>אשר עין בעין נראה.</strong> שכבר נראה בעין עין השגחתך עליהם:
 <strong>אתה ה' ועננך עומד עליהם.</strong> בהוה כאמרו כי ענן ה' על המשכן יומם ואש תהיה לילה בו וכו':
### פסוק יז
 <strong>יגדל נא כח ה'.</strong> לכבוש את מדת הדין:
### פסוק יח
 <strong>פוקד עון אבות על בנים.</strong> מאריך עד דור רביעי שאם יחזיקו מעשה אבותיהם בידיהם ויוסיפו להרע תתמלא סאתם בדור שלישי ותאבד תקות תשובתם ויפרע מהם ואם יחזיקו במעשה אבותיהם ולא יוסיפו להרע מהם ימתין עד דור רביעי ואז תתמלא סאתם באפס תקוה לתשובה ויאבדו:
### פסוק כ
 <strong>סלחתי כדברך.</strong> כשאמרתי אכנו בדבר כבר סלחתי בזה האופן שאתה אומר כי לא היתה הכונה שאמית את כולם יחדו אבל שאמית את כלם מעט מעט במדבר ולא יכנס איש מהם לארץ:
### פסוק כא
 <strong>ואולם חי אני וימלא כבוד ה' את כל הארץ.</strong> אמנם אני נשבע שכמו שהוא אמת שאני חי ושימלא כבודי את כל הארץ כן יהיה אמת כי כל האנשים והם בני עשרים:
### פסוק כג
 <strong>אם יראו את הארץ.</strong> שלא יראו את הארץ כלשון כל אם שאין אחריו תנאי כפול כמו אם מחוט ועד שרוך נעל ואם אקח מכל אשר לך חי ה' אם יומת (שמואל א יט, ו)  ודומיהם.
 <strong>וכל מנאצי לא יראוה.</strong> וגם מבניהם שאינם בזאת הגזרה שלא הגיעו לכ' שנה כל אותם שינאצוני לעתיד לא יראוה כמו שקרה למתים על דבר קרח ועל דבר פעור ובנחשים ובשרפים:
### פסוק כד
 <strong>וזרעו יורישנה.</strong> הוא יורישנה לזרעו לא כענין שאר דור המדבר שאף על פי שבניהם ירשו אותם לא היו הם המורישים אבל הורישם סדר האל יתברך במצותו למנחילי הארץ כמו שיעד באמרו ואורישנו:
### פסוק כז
 <strong>עד מתי לעדה הרעה הזאת.</strong> אף על פי שסלחתי כדברך להאריך להם שלא להמיתם תכף ולא כולם יחדו מכל מקום לא סלחתי לעדת המרגלים:
 <strong>אשר הם מלינים עלי.</strong> שהם המחטיאים וחטא הרבים תלוי בהם ולא אאריך להם כלל ועם זה:
 <strong>את תלונות בני ישראל אשר המה.</strong> המרגלים מלינים עלי שמעתי ואשים פני לענשם לפיכך:
### פסוק כח
 <strong>אמור אליהם חי אני נאם ה' אם לא.</strong> שתי שלילות במקום חיוב. כלומר כי אמנם כאשר דברתם באזני באמרכם או במדבר הזה לו מתנו. ובאמרכם נשינו וטפינו יהיו לבז. וכן למרגלים באמרם ארץ אוכלת יושביה היא שהכל יתקיים בכם:
 <strong>כן אעשה לכם.</strong> בזמנים מתחלפים ובזה נשבע מה שהעיד המשורר באמרו וישא ידו להם להפיל אותם במדבר ולהפיל זרעם בגוים. וכן יחזקאל (כ, כג) באמרו וגם אני נשאתי ידי להם במדבר להפיץ אותם בגויים:
### פסוק לג
 <strong>ונשאו את זנותיכם.</strong> שמרדתם בי באמרכם נתנה ראש:
### פסוק לד
 <strong>במספר הימים.</strong> שהאריכו במצותכם לראות אם אפשר לכבשה:
 <strong>יום לשנה.</strong> תשעה באב של כל שנה כמבואר בתענית בתרא:
 <strong>תנואתי.</strong> תכירו מה רע בטול המכוון שלי בסורכם ממנו כאמרו ונפלתם בחרב כי על כן שבתם מאחרי ה':
### פסוק לו
 <strong>והאנשים אשר שלח משה.</strong> שהיו נאמנים אצלו ונהפכו לו לאויבים:
 <strong>וישובו וילינו עליו את כל העדה.</strong> שהם הסנהדרין וראשי העם כשאמרו כי חזק הוא ממנו וזה עשו להוציא דבה על הארץ כדי שבעוד שהיו הזקנים עסוקים בתלונתם יוציאו הם אל ההמון דבה על הארץ וזה לא היו יכולים לעשות בפני הזקנים היודעים ומכירים בשקרם:
### פסוק לז
 <strong>וימותו האנשים מוציאי דבת הארץ רעה במגפה.</strong> באותה מגפה שאמרו הם שתקרה בארץ אוכלת יושביה והנה פעולת אויר הארץ היתה להם לזרא ומתו תכף:
### פסוק מא
 <strong>למה זה אתם עוברים את פי ה' והוא לא תצלח.</strong> כי באופן זה תהיו חוטאים לא לתאבון והנאת עצמכם אבל להכעיס:
### פסוק מד
 <strong>ויעפילו.</strong> חזקו לבבם כענין ויחזק לב פרעה ולא שמע אליהם:
### פסוק מה
 <strong>וירד העמלקי.</strong> ולא הניחום לעלות:
## פרק טו
### פסוק ג
 <strong>לעשות ריח ניחוח...והקריב המקריב.</strong> הנה עד העגל היה הקרבן ריח ניחוח בזולת מנחה ונסכים כענין בהבל ובנח ובאברהם וכענין וישלח את נערי בני ישראל ויעלו עולות ויזבחו זבחים שלמים לה' פרים לא זולת זה ובחטאם בעגל הצריך מנחה ונסכים לעולת התמיד שהיא קרבן צבור ומאז שחטאו במרגלים הצריך מנחה ונסכים להכשיר גם קרבן יחיד:
### פסוק כ
 <strong>חלה תרימו תרומה.</strong> אחר חטא המרגלים הצריך גם החלה למען יהיו ראויים שתחול ברכה בבתיהם כאמרו וראשית עריסותיכם תתנו לכהן להניח ברכה אל ביתך וכן אליהו עשי לי משם עגה קטנה בראשונה והוצאת לי (ולך ולבנך תעשי באחרונה) כי כה אמר ה' כד הקמח לא תכלה:
### פסוק כב
 <strong>וכי תשגו.</strong> כבר התבאר בקבלה שבשגגת עבודה זרה הכתוב מדבר וזה כי מאחר שנגזר עליהם להפיל זרעם בגויים (תהלים קו, כו) לא היה נמנע שישגו בעבודה זרה בשובם לארצם:
 <strong>ולא תעשו את כל.</strong> המצות האלה אשר דבר ה' אל משה. מכיון שתשגו בעבודה זרה הנה אף על פי שתעשו כל פעולות המצות לא תעשו אותן המצות אשר דבר ה' אל משה כי הוא יתברך הקדים לכולן ידיעת אלהותו, באמרו אנכי ה' אלהיך וכן אמרו ז"ל המודה בעבודה זרה ככופר בכל התורה כולה:
### פסוק ל
 <strong>את ה' הוא מגדף.</strong> ואין לו כפרה בעולם הזה אפילו בתשובה הנעשת מיראת עונש עד שימות ולפיכך לא הועילה תשובת ישראל בענין המרגלים כאמרו ותשובו ותבכו לפני ה' ולא שמע ה' בקולכם:
### פסוק לט
 <strong>וראיתם אותו וזכרתם את כל מצות ה'.</strong> תזכרו שאתם עבדים לאל יתברך ושקבלתם מצותיו באלה ובשבועה וזה בראותם הציצית שהוא כחותם המלך בעבדיו ובזה תחדלו מתור אחרי לבבכם להשיג שרירות לבכם בעושר וכבוד אפילו בגזל:
 <strong>ואחרי עיניכם.</strong> להשיג תאוות שנתתם עיניכם בהן:
 <strong>אשר אתם זונים אחריהם.</strong> מטים נפשכם השכלית בהן מדרכי חיי עולם לדרכי אבדון ומות:
### פסוק מ
 <strong>למען תזכרו.</strong> למען תהיו פנוים ממחשבות הבליכם ובזה תזכרו מופתי התורה אשר בם תכירו גודל האל וחסדו:
 <strong>ועשיתם את כל מצותי.</strong> ובזה תעשו כל מצותי מאהבה ומיראה:
 <strong>והייתם קדושים לאלהיכם.</strong> ובזה תהיו קדושים לפניו לחיי עולם כאשר כיון הוא באמרו ואתם תהיו לי ממלכת כהנים וגוי קדוש:
### פסוק מא
 <strong>אני ה' אלהיכם אשר הוצאתי אתכם וכו'.</strong> אני ה' שמצד שאני אלהיכם שאתם מכירים שאני הוא אותו הקדמון הראוי שתעבדוהו ואליו תתפללו:
 <strong>הוצאתי אתכם מארץ מצרים.</strong> כדי שתזכו שאהיה לכם לאלהים שתהיה התמדת מציאותכם ממני בלתי אמצעי שמציאות כזה לא ישתנה ולא יפסד בשום אופן כמו שהוא הענין במציאות שאר הנצחיים:
 <strong>אני ה' אלהיכם.</strong> אני עתה לזה התכלית בעצמו צויתי לכם זאת המצוה כדי שתזכו לזה המכוון כמו שאמר והייתם קדושים לאלהיכם:
## פרק טז
### פסוק א
 <strong>ויקח קרח.</strong> שעור הכתוב וסדרו כאלו אמר ויקח קרח ודתן ואבירם ואון בן פלת חמשים ומאתים נשיאי עדה ויקומו לפני משה ואנשים מבני ישראל. ואחר כך:
### פסוק ג
 <strong>ויקהלו על משה ועל אהרן.</strong> קרח דתן ואבירם נקהלו להתרעם על משה ועל אהרן במעמד חמשים ומאתים נשיאי העדה שהלכו שם בעצת אלה המתרעמים בעת שהיו לפני משה אנשים מבני ישראל הבאים לדין. ואותם החמשים ומאתים נועדו שם כמו הולכים לתומם אל משה להתיצב עמו שם כדי שכשיקהלו קרח דתן ואבירם אחר כך על משה ואהרן יהיו הם כולם כאחד מסכימים לדברי הנקהלים לפני אותם אנשים מבני ישראל שנמצאו שם ובחרו שעה שיהיה שם המון עם כדי לפרסם ולהעביר קול במחנה למען ירבו מתקוממים עמהם:
 <strong>כי כל העדה.</strong> כל אחד מהם:
 <strong>כלם קדושים.</strong> מכף רגל ועד ראש כמו שאמר והייתם קדושים לאלהיכם:
 <strong>ומדוע תתנשאו.</strong> בענין הקדושה שאסרתם העבודה לבכורות ומשה כבר כיהן כל ז' ימי המלואים ואהרן ובניו כהנים לעולם:
### פסוק ה
 <strong>וידבר אל קרח ואל כל עדתו.</strong> הודיעם שהרגיש בתחבולותם ובקשר עדתם:
 <strong>את אשר לו.</strong> מי הוא המדבר לכבודו יתברך:
 <strong>ואת הקדוש והקריב אליו.</strong> ויודיע מי הוא הקדוש שראוי שיקריב לפניו קרבנות:
 <strong>ואת אשר יבחר בו יקריב אליו.</strong> אותו לבדו יקריב ה' לו מתוך ההפכה שתהיה בשאר כענין הבדלו מתוך העדה:
### פסוק ז
 <strong>הוא הקדוש.</strong> הוא לבדו שלא יזכה לזה אלא אחד בלבד וזה אמר למען ייראו וישובו בתשובה ולא יאבדו כי לא יחפוץ במות המת:
 <strong>רב לכם בני לוי.</strong> אתם האדם אשר לקרח דבר גדול אתם מטילים עליכם כי יותר יקצוף ה' עליכם בהיותכם כבר נבחרים לעבודתו:
### פסוק ט
 <strong>ולעמוד לפני העדה לשרתם.</strong> לשרת את האל יתעלה בשיר ואת משכנו בעבודת משא וזולתו ורצה שתעשו זה השרות לפני העדה להודיעם חסרונם שנפסלו הם מן העבודה ואתם נבחרתם תחתם:
### פסוק יא
 <strong>לכן אתה וכל עדתך הנועדים.</strong> אני אומר לכם:
 <strong>על ה'.</strong> דעו שאני משליך על ה' יהבי שיתבע הוא עלבונינו ולא אתקומם אני עליכם כלל:
### פסוק יד
 <strong>אף לא אל ארץ. ותתן לנו.</strong> לא די שהרעות לנו להוציאנו מארץ זבת חלב ודבש אל המדבר כי גם אתה מצחק בנו שלא הביאותנו אל הארץ שאמרת כלל ודבריך הם כאלו נתת לנו בה נחלת שדה וכרם בצוותך מצות התלויות בארץ ואמרת לא תכלה פאת שדך ופרט כרמך כאלו כבר היתה שלנו והיו לנו בה שדה וכרם:
 <strong>העיני האנשים ההם תנקר.</strong> התחשוב לנקר עינינו באופן שלא נכיר תחבולותיך:
### פסוק טו
 <strong>אל תפן אל מנחתם.</strong> אל תפן אל שום מין קרבן שיקריבו לכפר עליהם על הפך ירח מנחה וזה כי איני מוחל על עלבוני ואין למחול להם בלעדי זה כאמרם (יומא פרק י"ה) עונות שבין אדם לחבירו אין יום הכפורים מכפר עד שירצה חברו. וכן ירמיהו (יח, כ - כג) אמר אל תכפר על עונם וחטאתם מלפניך אל תמחי. כי כרו שיחה ללכדני זכור עמדי לפניך לדבר עליהם טובה:
 <strong>לא חמור אחד מהם נשאתי.</strong> אפילו במה שיהנה הדיוט מחבירו לא נהניתי מהם שלא קבלתי מהם אפילו חמור בהשאלה ואם כן היתה שררתי עליהם כולה לתועלתם ולתקן עניניהם לא לתועלתי והנאתי כלל כמנהג כל משתרר ואינם מתרעמים על שררתי אלא מצד מה שהם כפויי טובה:
 <strong>ולא הרעותי את אחד מהם.</strong> אפילו איבת היוצא מבית דין חייב אין להם עלי שלא קרה להם שיבואו לפני לדין באופן שאחייבם:
### פסוק טז
 <strong>אתה וכל עדתך היו לפני ה'.</strong> היו מוזמנים לדין לפניו:
### פסוק כא
 <strong>הבדלו.</strong> שלא תגין זכותכם עליהם, כענין ימלט אי נקי:
### פסוק כב
 <strong>האיש אחד יחטא.</strong> שהוא עשה שנקהלה עלינו העדה כאמרו ויקהל עליהם קרח את כל העדה:
### פסוק כד
 <strong>דבר אל העדה לאמר העלו מסביב.</strong> פירש שמה שאמר הבדלו מתוך העדה לא אמר אלא על עדת קרח:
### פסוק כו
 <strong>פן תספו.</strong> שאינכם ראוים להנצל אם תהיו עמהם כשילקו:
### פסוק ל
 <strong>וידעתם כי נאצו.</strong> שאינם ראוים ליקרא דשכבי ולהקבר עם שאר העם:
### פסוק לב
 <strong>ותפתח הארץ את פיה.</strong> הרחיבה את הבקיעה עד מקום בתיהם:
 <strong>ואת כל האדם אשר לקרח.</strong> ואת כל האדם אשר לקרח הנמשכים אחריו במחלוקתו. ולכן לא מתו בניו שלא נגררו אחריו בזה:
 <strong>ואת כל הרכוש.</strong> שלא יזכו שיהנו צדיקים בעמלם, כענין נפלה סלע מחיקו ומצאה עני ונתפרנס בה:
### פסוק לג
 <strong>ותכס עליהם הארץ.</strong> הגיד שלא קרה באותה הפתיחה כמו שיקרה בפתיחת הרעש שהיא לא תסגר תיכף. אמנם זאת נסגרה תיכף כפותח פיו לבלוע דבר ויסגירנו אחר הבליעה:
## פרק יז
### פסוק ב
 <strong>ואת האש זרה הלאה.</strong> לא אל שפך הדשן מפני שהיתה קטרת זרה:
 <strong>כי קדשו.</strong> ואין ראוי להניחם בבזיון:
### פסוק ג
 <strong>כי הקריבום לפני ה' ויקדשו.</strong> שהקדישום להיות כלי שרת גם בשאר עבודות מלבד עבודתם הפסולה ובזה הם ראויות לעשות צפוי בקדש:
### פסוק ו
 <strong>אתם המתם.</strong> שאמרתם להם שינסו בקטרת שאין ראוי שיקטירנה אלא המקריב עולת התמיד והיה לכם לנסות בזבחים הראוים לכהנים רבים יחד:
### פסוק יג
 <strong>ויעמוד בין המתים ובין החיים.</strong> אחר שכבר התיצב שם והתעכב להגין על החולים שלא ימותו על הפך הבדלו מתוך העדה:
 <strong>ותעצר המגפה.</strong> שלא חלה עוד שום אחד מהם בחולי מגפה:
### פסוק טו
 <strong>והמגפה נעצרה.</strong> שנרפאו החולים במגפה:
### פסוק כד
 <strong>ויראו ויקחו איש מטהו.</strong> לכוין סימנם בבתיהם שמא הוחלף:
### פסוק כה
 <strong>ותכל תלונותם.</strong> וזאת המשמרת והאות תכלה את תלונותם שלא יוסיפו להתלונן:
## פרק יח
### פסוק א
 <strong>אתה ובניך ובית אביך אתך תשאו את עון המקדש.</strong> שלא יקרב טמא ולא זר לפנים ממחיצתו שזה מוטל על כולכם ואם יקרב מחסרון השתדלותכם תשאו את עונו:
 <strong>ואתה ובניך אתך תשאו את עון כהנתכם.</strong> עליכם בלבד לשמור שלא יקרב זר לעבודת כהונה:
### פסוק ב
 <strong>וישרתוך.</strong> במה שהוא משמרתך ומשמרת בניך בלבד:
 <strong>ואתה ובניך אתך לפני אהל העדות .</strong> והסדר יהיה כך שאתה ובניך תשמרו לפני קדש הקדשים שהוא אהל לארון אשר בו לוחות העדות:
### פסוק ג
 <strong>ושמרו משמרתך ומשמרת כל האהל.</strong> והלויים ישמרו משמרתך שהוא בית קדש הקדשים ומשמרת כל יתר המשכן וזה חוץ לקרשי המשכן:
 <strong>אך אל כלי הקדש.</strong> שהם בתוך המשכן שהם המנורה והשלחן ומזבח הזהב:
 <strong>ואל המזבח.</strong> החיצון שהוא מזבח העולה אף על פי שהוא חוץ לקרשים:
### פסוק ד
 <strong>ושמרו את משמרת אהל מועד.</strong> לפנים מן הקלעים והוא כל החצר:
### פסוק ה
 <strong>ושמרתם את משמרת הקדש.</strong> ואתם הכהנים תשמרו את משמרת המשכן לפנים מן הקרשים:
### פסוק ו
 <strong>לכם מתנה נתונים לה'.</strong> שיתחייבו לעבוד במצותכם בכל הצריך באהל מועד:
### פסוק ז
 <strong>תשמרו את כהנתכם.</strong> שלא יקרב זר לעבודת כהונה כמו שקרה בעזיהו:
 <strong>ועבדתם.</strong> וכמו כן תשמרו שלא יקרב זר בעבודה שתעבדו וזה יצטרך כי אמנם:
 <strong>עבודת מתנה אתן את כהנתכם.</strong> עבודת הכהונה המוטלת עליכם בלבד אתן ואשים אותה למתנת כבוד ומעלה בעיני כל אדם, ובכן יתאוו כולם אליה ולפיכך צריך שתשמרו היטב:
### פסוק ח
 <strong>ואני הנה נתתי לך.</strong> אתה תשמור משמרת הקדש כאשר צויתיך ואני נותן לך מתנות כהונה הכתובים בזאת הפרשה:
### פסוק ט
 <strong>מן האש.</strong> שכולו ניתן לגבוה ואין לכהנים חלק בו אלא אחר הקטרת האישים דמשלחן גבוה קא זכו לפיכך:
### פסוק י
 <strong>בקדש הקדשים תאכלנו.</strong> לפנים מן הקלעים:
### פסוק יא
 <strong>תרומת מתנם.</strong> מה שהבעלים נותנין לכהנים מן הקדשים הקלים שיש לבעלים חלק בהם:
### פסוק יט
 <strong>כל תרומות הקדשים.</strong> כגון המורם מלחמי תודה ושתי הלחם והחלה:
### פסוק כז
 <strong>ונחשב לכם תרומתכם.</strong> להניח ברכה אל ביתכם אף על פי שנמדד ואמרו (ברכות פרק הרואה) מדד ואחר כך בירך הרי זו תפלת שוא מכל מקום תרומת מעשר תתן ברכת טוב בשאר המעשר שהוא חולין ביד הלוי:
## פרק יט
### פסוק ב
 <strong>זאת חקת התורה אשר צוה ה'.</strong> באמרו הזה עליהם מי חטאת. והנה כבר אמרו ז"ל לכך כתב בה חוקה גזרה היא מלפני ואין לך רשות להרהר אחריה וששלמה אמר עליה אמרתי אחכמה והיא רחוקה ממני ומעיקרי ההעלם בזה הוא שהיא מטמאה את הטהורים ומטהרת את הטמאים. אמנם בהביננו אל כל המצוה אולי דבר יגונב ונקח שמץ מנהו. וזה כי מצאנו ראשונה שכל העוסקים בה מעת שריפתה ואילך טמאים והם השורף והמשליך עץ ארז ואזוב ושני תולעת בשרפתה והאוסף והנוגע והנושא. אמנם המזה והמקדש הם טהורים. שנית שמעקרי הפרה הוא שתהיה אדומה בשלמות. וכבר ביאר הנביא שהחטא נמשל לאדום באמרו אם יהיו חטאיכם כשנים כשלג ילבינו. ולכן אמרו ז"ל (יומא סז, א) שהיו קושרים לשון זהורית על פתחו של היכל הלבין היו שמחים לא הלבין היו עצבים. שלישית ראוי להתבונן שבהיות כל אמרת אלוה צרופה היא בלי ספק מישרת המעשים אל המצוע כי כל אחד משני הקצוות נמאס כאמרו ונעקש דרכים יפול באחת. רביעית ראוי להתבונן שאין דרך נאות להישיר את הנעקש דרכים ולהשיבו אל המצוע זולתי בהטותו אל קצה הפכו כמו שיקרה בחליי הגוף כאמרו חבורות פצע תמרוק ברע אף על פי שאותה ההטיה אל הקצה היא בעצמה נמאסת ותשחית ענין מי שתהיה דרכו ממוצעת כענין התרופה המשלשלת שתועיל לחולה ותזיק לבריא. חמשית ראוי להתבונן שאין ענין לאפר הפרה בטהרת שום מין ממיני הטומאות זולתי בטהרה מטומאת מת. וכבר נודע שענין התורה והמצות חיים הם למוצאיהם (שם ד, כב) ולעוסקים בם כאמרו כי היא חייכם והנוטה מהם אל הבלי הנפסדות הולך למות או הוא מת גמור, כאמרם (ברכות פרק מי שמתו) רשעים אפילו בחייהם קרויים מתים. ששית ראוי להתבונן מה שאמרו ז"ל שעץ ארז יורה על הגאוה והאזוב יורה על הפכה ובהיות שני התולעת עם שניהם יורה ששניהם חטא כאמרם בשמתא דאית ביה ובשמתא דלית ביה בפרט למי שיצטרך לנהוג נשיאות לתועלת הרבים. וכבר אמרו ז"ל (פרק קמא דיומא) שנענש שאול על שלא הקפיד על כבודו כאמרו ויבזוהו ולא הביאו לו מנחה ויהי כמחריש וכן תפש עליו הנביא באמרו הלא אם קטן אתה בעיניך ראש שבטי ישראל אתה. נאמר אם כן שעם היות המצוה חוקה ואין להרהר אחריה ולא להיות מסופק אם היא הגונה ואם לאו כי כל אמרת אלוה צרופה ולה טעם נשגב בלי ספק נודע למלך שצוה אותה ואולי גם למשה רבינו והדומים לו. הנה יש בה איזה רמז לדרך התשובה הצריכה לכל חוטא שהיא אמנם שיטה אל קצה הפך מעשיו המטמאים כל לב טהור למען ישיג דרך המצוע ויטהר וזה הדרך עם היותו טוב ומטהר לחוטא הוא אמנם מגונה ורע ומטמא כל לב טהור כאמרם וכי באיזה נפש חטא זה אלא שציער עצמו מן היין. אמנם מי חטאת המורכבים מעפר שרפה וממים שהם שני קצוות אשר מהם יתחדש מצוע יורה שבמצוע תהיה תקנת החוטא הנקראת טהרה כאמרו מכל חטאתיכם לפני ה' תטהרו וממה שראוי להתבונן מה שגזר אומר שהנוגע במת מטמא את משכן ה' והבא אל האוהל מטמא את מקדש ה' וזה כי אמנם כל הקרב הקרב אל הבלי הנפסדות אין ספק שהוא מטמא לב טהור שהוא משכנו של מקדש ה' שהוא הנקרא צלם אלהים ותהיה טומאתו בטעות העדרי. והבא אל אהל המת כענין שוכני בתי חומר אשר אין לפניהם בלתי אם גוייתם לחיי שעה רעועה רגליה יורדות מות הוא בלי ספק מטמא את מקדש ה' הנזכר אשר בו יהיה העם והאיש קדוש לאלהיו כאמרו ולהיותך עם קדוש לה' אלהיך ואז מטמא בטעות קניני הפכי למכוון. ולזה אין ראוי שיטמא באוהל זולתי המת הישראלי כי אמנם חומרו בלבד הוא הנבחר ומוכן מכל זולתו לעבודת האל יתברך הוא לבדו החוטא בנכבד. אמנם החכמים המורים חטאים בדרך שהם כמו המזה והמקדש לא תחול עליהם בזה טומאה כלל. ובכן יהיה בפרטי שמירת המצוה הזאת בכתבה וכמו שבא בקבלה רמז לכל אלה שהם מכונות התורה בלי ספק:
## פרק כ
### פסוק ג
 <strong>וירב העם עם משה.</strong> הנה המריבה עם משה היתה באמרם ולמה הבאתם את קהל ה' אל המדבר הזה. אמנם היתה גם על האל יתברך כאשר העיד באמרו אשר רבו בני ישראל את ה' וזה היה באמרם ולמה העליתנו ממצרים:
### פסוק ח
 <strong>קח את המטה.</strong> ודברתם אל הסלע. כבר רבו הדעות בענין חטא מי מריבה והיה ספק אצל רבים במה חטאו משה ואהרן שנכתב עליהם לא האמנתם מעלתם (דברים לב, נא) ומריתם ואם היתה כונת האל יתברך שידברו בלבד אל הסלע מה ענין ללקיחת המטה ואם היה החטא על שהכה משה את הסלע שלא במצות שולחו במה חטא אהרן. אמנם כשנתבונן בענין המריבה ראוי שנחשוב שתהיה מצות האל בזה על אופן שיכירו רשעת מריבתם והתודו את חטאתם ושבו ורפא למו כי לא יחפוץ במות המת ובכן נבין שבזה החטיאו משה ואהרן את כונת האל יתברך ועל זה הענישם. אמנם המריבה עם משה היתה באמרם שהיתה הנהגתו בלתי שלמה במה שהביא אותם אל אותו החלק הרע מהמדבר ועל האל יתברך היתה מריבתם באמרם שהוציאם מארץ נושבת טובה אל ארץ מדבר ולהודיעם את רשעם בזה התחייב שיהיה הנס מודיע שהשליח היה מנהיג בשלמות ושהמשלח היטיב בשליחותו ולא הרע כלל. ובהיות מיני הנסים המסופרים בכתבי הקדש על אחד מג' פנים. הא' הוא נס נסתר כמו ירידת המטר וההמלט מן החלאים ומן הצרות. וזה המין מן הנסים ישיגוהו הצדיקים בתפלתם כענין ויתפלל אברהם אל האלהים וירפא אלהים את אבימלך וכן ויתפלל משה בעד העם והב' הוא נס נגלה לא יוכל הטבע לעשותו באותו האופן אבל יעשהו אחר תנועות רבות במשך זמן. וזה המין מן הנסים יעשהו האל יתברך על ידי עבדיו עם הקדמת איזו תנועה מסודרת מאתו כענין השליכהו ארצה (שמות ד, ה) הרם את מטך והכית בצור ירה ויור (מלכים ב יג, יז) וזולתם. והג' הוא מין מן הנסים שלא יוכל הטבע לעשותו בשום אופן. וזה המין יעשה האל יתעלה על ידי עבדיו בדבור בלבד שהיא פעולה שכלית ויותר נכבדת משאר תנועותיו הגשמיות כמו שהיה הענין בפתיחת פי הארץ כאמרו ויהי ככלותו לדבר ותבקע האדמה וכן בענין עמידת השמש ליהושע נאמר אז ידבר יהושע. והנה בענין זאת המריבה היה מן ההכרח להעביר את רעת תלונות ישראל שיהיה הנס הנעשה מבאר מעלת המלך המשלח ודרכי טובו ומבאר גם כן מעלת השליח וטובו ושהוא מוכן אל שייטיב המלך על ידו לעמו. ותתבאר מעלת המשלח במין הג' מן הנסים אשר לא יוכל הטבע כלל עליו בשום אופן ובשום זמן ותתבאר מעלת השליח במין הב' מן הנסים הנעשה בתנועת השליח הראוי לזה. ובכן צוה האל יתברך שיהפך הסלע למים כאמרו ונתן מימיו כלומר שיהיו המים מן הסלע לא נמשכים ממקום אחר אליו וזה היה נמנע זולתי בהיותו נהפך מצורת סלע אל צורת מים כאשר העיד אחר כך באמרו המוציא לך מים מצור החלמיש כי אם היו המים מובאים ממקום אחר שם בנס לא יהיה הבדל בין צור חלמיש לזולתו. וזה המין מן הנסים לא יוכל עשוהו הטבע בשום אופן ולא בשום זמן וצוה שזה יהיה על ידי דבור עבדיו כאמרו ודברתם אל הסלע למען יכירו ישראל שהיה זה הנס מן המין הג' כאמור לא שיהיו מים נגרים שם ממקום אחר ובזה ידעו גודל וטוב המשלח וישיבו אל לבם שאף על פי שהוציאם ממצרים אל המדבר אין בזה רעה כלל בהיותו עמהם אחר שיש בידו לשים מדבר לאגם מים וזולת זה ממה שלא יוכל הטבע עליו ושאם הוא כאן הכל כאן כאמרו המדבר הייתי לישראל וצוה עם זה שאחר שיהפך הסלע למים יוציא משה אותם המים להם במטהו לשבטיהם כאמרו במחוקק במשענותם ולזה המין מן הנסים אמר קח את המטה והוצאת להם מים מן הסלע וכו'. והנה משה ואהרן הסכימו לעשות המין הב' מן הנסים ולהגיר המים אל הסלע ממקום אחר כמו שעשו ברפידים כאמרו והכית בצור ויצאו ממנו מים כי לא בטחו שיקים האל יתברך את דברו לעשות לישראל המין הג' מן הנסים בחשבם את ישראל אז ממרים מאד עד שיהיו בלתי ראוים אליו ושינחם ה' על הטובה. ובכן עשו את דרך מין הב' מן הנסים במטה אשר בו הודיע מעלת השליח ולא עשו את דרך המין הג' אשר בו יודיעו לישראל מעלת המשלח וטובו ולזה נכתב עליהם לא האמנתם בי שהרצון בו לא בטחתם בי שאעשה מה שאמרתי ומעלתם בי (דברים לב, נא) שחיללתם כבודי ולא הראיתם למריבים את סכלותם ומריתם פי בשלא שמרתם מצותי:
### פסוק יג
 <strong>ויקדש בם.</strong> באותם המים עצמם נקדש אחר כך בענין נחל ארנון שהראה אז לישראל שאותם המים היו בלתי טבעיים כמו שהורו אז בשירתם באמרם ומנחליאל במות שהיו המים עולים יותר ממקום מקורם על הפך הראוי למים הטבעיים:
### פסוק יז
 <strong>דרך המלך.</strong> באותה הדרך שיצוה המלך שנלך בה כמנהג כל מלך הנותן מעבר לצבא אנשי שלומו לשלוח עמהם מורה בדרך למען לא יזיקו אנשי הצבא או קצתם בעברם ליושבי הארץ:
### פסוק יח
 <strong>פן בחרב אצא לקראתך.</strong> כי המון עם אדום אנשי דמים ובסבה מועטת ממריבה או זולתה שתפול בין אנשי הארץ והעם העובר יתעוררו אנשי הארץ בחרב נגד העוברים:
### פסוק יט
 <strong>במסלה נעלה.</strong> הנה זה אולי יקרה אם נעבור בערים אבל אנחנו נעבור במסלה בלבד ולא תקרה שם סבה שתעורר את עמך בחרב לקראתנו:
 <strong>רק אין דבר ברגלי.</strong> אין אתנו שום דבר מוכן לחרחר ריב:
 <strong>אעבורה.</strong> מאחר שאינך ממאן להניחנו לעבור אלא בשביל זה שאמרת הנה נוכל לעבור שאין לחוש לזה כלל:
### פסוק כ
 <strong>ויצא אדום לקראתו.</strong> על הגבול:
### פסוק כו
 <strong>והפשט את אהרן את בגדיו.</strong> אותם בגדים הראוים לכהן גדול יותר על כהן הדיוט:
 <strong>והלבשתם את אלעזר.</strong> שהיה לבוש בגדי כהן הדיוט ובכן נשאר אהרן בד' בגדי כהן הדיוט לבוש הבדים כמו שהיה ענינו בהכנס לפני ולפנים וכענין הראות מלאכי אלהים לעבדיו:
## פרק כא
### פסוק א
 <strong>וישב ממנו.</strong> ולא המית איש:
### פסוק ג
 <strong>ויחרם אתהם ואת עריהם.</strong> נדרו אז לעשותם חרם בהכנסם לארץ וכן עשו כמבואר בתחלת ספר שופטים:
### פסוק ח
 <strong>עשה לך שרף.</strong> שיהיה הנחש מחומר מורה שרפה כדי שיכוונו על שרפתו בהבל פיו אשר כמוהו היה עונם ופורענותם ויחזרו בתשובה:
### פסוק ט
 <strong>נחש נחשת.</strong> אחר שהבין כונת קונו הסכים לעשותו של נחשת ולא של זהב כדי שיזכיר להם עונם מצד מראה החומר ושמו ותבניתו שעשו מעשה הנחש בהבל פיהם בדברם נגד ה' ונגד פעלו ונגד עבדו:
### פסוק יג
 <strong>מעבר ארנון.</strong> היוצא. באותו חלק ארנון ומדבר היוצא:
 <strong>כי ארנון גבול מואב.</strong> כי לא היה גבול מואב אלא באותו החלק אשר בינו ובין האמורי ובחלק שנכנסו לא היה למואב נגדו שום גבול:
### פסוק יד
 <strong>בספר מלחמות ה' את והב בסופה.</strong> יסופר לה' לדור עם שאר מלחמותיו:
 <strong>את והב בסופה ואת הנחלים ארנון.</strong> הנה אותו החלק מארנון אשר עברו בו ישראל בשלום ולא התקומם סיחון אז את והב נתן להם בסופה ואת הנחלים שהעמיד האל יתברך אז רוח סערה ומשפך נחלים רבים שמנעו את סיחון מלבוא להתקומם:
### פסוק טו
 <strong>ואשד הנחלים.</strong> נאמר כמו כן באותו הספר ענין משפך אותם הנחלים:
 <strong>אשר נטה לשבת ער ונשען לגבול מואב.</strong> הגיע עד העיר הנקראת ער שהיו ישראל נגדה. מכל מקום לא התפשט אל המקום אשר עמדו שם ישראל אבל נשען ונדחק אל גבול מואב:
### פסוק טז
 <strong>ומשם בארה.</strong> ומשם היה נוטה אותו המשפך של נחלים אל מקום הבאר אשר אמר ה' אל משה אסוף את העם ונמצא שמקום אותו הבאר שהיה שם לבאר עמוק בלתי עולה היה שפל הרבה יותר מן אותו המקום שהיו שם ישראל בעת השירה ובהיות שאותו הבאר עלה עמם אל עבר ארנון הגבוה אשר משם היו הנחלים נשפכים למטה ראו שהאל יתברך נתן כח באותם המים לעלות ובכן התחילו שירתם ואמרו עלי באר. אמנם מה שספרו ז"ל (ברכות פרק הרואה) ממלחמת האמוריים אז נראה שנרמז באמרו ספר מלחמות ה' ולא באר הכתוב פרטי הנסים מפני כבודם של משה ושל אהרן כי אמנם לא הוצרכו כי אם להראות לישראל מה שהיה ראוי שיודיעו משה ואהרן אם היתה פעולתם במצות האל יתברך בשלמות וזה שידעו שאותם המים שהוציא מן הסלע לא היו מים טבעיים נמשכים בפלא מאיזה מעין או נהר אבל היו בלתי טבעיים שנהפך הסלע לאגם מים ברצון בוראו באופן שלא היה בהם טבע שאר המים שתנועתם נוטה אל המרכז ולכן עלו עמם אל מקום גבוה ממקום מקורם וכל שכן בהעלותם איברי המתים בתנועתם כמו שספרו ז"ל ולזה לא התערב משה רבינו בזאת השירה שהיה ענינה לבאר מה שחסר בפעולתו מרצון בוראו אשר השלימו הוא יתברך כאמרו ויקדש בם שהראה ענין אותם המים שהיה בהם כח הפכי לטבע שאר המים כמו שהתבאר:
### פסוק יח
 <strong>באר חפרוה שרים.</strong> שלא היתה הבאר מלאה כמשפט נובע ממקום גבוה:
 <strong>וממדבר מתנה.</strong> ובזה התבאר שנתן מציאותו מאותו הסלע במדבר:
### פסוק יט
 <strong>וממתנה נחליאל.</strong> ועם זה לא הוסיף ולא חסר בעלותו וברדתו כמו שהיה ראוי כפי טבע המים אם היה נובע ממקום אחר:
### פסוק כה
 <strong>בכל ערי האמורי בחשבון ובכל בנותיה.</strong> שכל הערים שכבש סיחון עם כל שאר ערי מלכותו היו בנות לחשבון שהיתה עיר מלכותו מקדם על דרך ונתתי אותם לך לבנות:
### פסוק כו
 <strong>כי חשבון עיר סיחון מלך האמורי הוא.</strong> והטעם שאמרנו שכל ערי האמורי הן בנות לחשבון הוא מפני שחשבון היתה עיר מלכות לסיחון מלך האמורי קודם שכבש ערי מואב:
### פסוק כז
 <strong>על כן יאמרו המושלים.</strong> המספרים באור משלים שראו בחלום חזיון כמו שעשה בלעם כאמרו וישא משלו:
 <strong>בואו חשבון.</strong> אתם יושבי ערי מואב בואו חשבון והכנעו לסיחון כי הוא ינצח וימלוך עליכם:
### פסוק ל
 <strong>ונירם אבד.</strong> וניר ומלכות סיחון ואשו ולהבתו שהם שרי צבאותיו יאבד כי אחר שספרו נצחונו של סיחון ספרו כמו כן אבדן מלכותו על ידי ישראל:
### פסוק לא
 <strong>וישב ישראל בארץ האמורי.</strong> ומכל זה שספר התבאר שישראל אז לא ישבו בארץ מואב אבל ישבו בארץ האמורי כמו שבאר יפתח באמרו לא לקח ישראל את ארץ מואב ואת ארץ בני עמון:
### פסוק לב
 <strong>וילכדו בנותיה.</strong> המרגלים ששלח משה לכדו את בנות יעזר:
 <strong>ויורש.</strong> משה אחר כך הוריש את האמורי אשר ביעזר:
## פרק כב
### פסוק ב
 <strong>וירא בלק.</strong> אדם מפורסם למלומד מלחמה כאמרו הטוב טוב אתה מבלק בן צפור וכו' ראה שבקש ישראל לעבור בארץ סיחון וכשלא נתן לעבור החרימוהו וראו שנצחו לא בדרך תחבולת מלחמה:
### פסוק ג
 <strong>ויגר מואב.</strong> אילי מואב שלא נתנו ישראל לעבור כמו שהעיד יפתח באמרו וגם אל ארץ מואב שלח ולא אבה:
 <strong>כי רב הוא.</strong> לא מפני תחבולת מלחמתם:
 <strong>ויקץ מואב.</strong> המון מואב קצו בחייהם מפני בני ישראל השוללים אותם:
### פסוק ד
 <strong>עתה.</strong> שכבשו ארץ סיחון ועוג:
 <strong>ילחכו הקהל את כל סביבותינו.</strong> להרחיב גבולם ולהבטיחו:
 <strong>ובלק בן צפור.</strong> היה נודע לגבור ואיש מלחמה:
 <strong>מלך למואב בעת ההיא.</strong> ומכל מקום לא מלאו לבו להלחם בישראל כאמרו הרוב רב עם ישראל אם נלחום נלחם בם. ומה שאמר יהושע ויקם בלק בן צפור מלך מואב וילחם בישראל אמר זה על ששכר את בלעם לקלל כמו שבאר באמרו וישלח ויקרא לבלעם:
### פסוק ו
 <strong>אולי אוכל.</strong> אחר שתקללהו:
 <strong>נכה בו.</strong> אני במלחמה ואתה בקללה:
 <strong>אשר תברך מבורך.</strong> הנה כחו לא היה לברך אבל היה לקלל בהזכיר עון או בכוון שעה כדברי רבותינו ז"ל ולכן לא שאל ממנו שיברכהו לנצח או שיוכל להתיצב מנגד אבל אמר ידעתי את אשר תברך מבורך לכבודו של בלעם להורות שלא חשב אותו למזיק בלבד:
### פסוק ז
 <strong>וקסמים בידם.</strong> כלי הקסם כי קוסם היה בלעם לכוין השעה כאמרו ואת בלעם בן בעור הקוסם הרגו בני ישראל בחרב על חלליהם:
### פסוק ח
 <strong>כאשר ידבר ה' אלי.</strong> כי אכין עצמי לנבואה:
### פסוק ט
 <strong>מי האנשים האלה עמך.</strong> מי הם אצלך שהכינות עצמך לנבואה בעדם לדעת מה תעשה להם האמנם הם אצלך כשואלי עתידות ותרצה לדעת העתיד למען תגיד להם או הם אצלך כמבקשים להשיג איזה מכוון בקללתך ודעתך עתה לשאול רשות אם תעשה חפצם:
### פסוק יב
 <strong>לא תלך עמהם.</strong> אף על פי שלא תקללם לא תלך כדי שלא תתן עיניך בהם לרע כענין אמרם (סנהדרין פרק חלק ובתרא פרק המוכר את הספינה) נתן עיניו בו ונעשה גל של עצמות:
### פסוק כ
 <strong>אם לקרא לך באו האנשים.</strong> אם להועץ עמך בלבד כענין קריאי העדה וכענין ואקראה לך להודיעני מה אעשה:
 <strong>קום לך אתם.</strong> להזהירם שלא יחטאו:
### פסוק כב
 <strong>כי הולך הוא.</strong> שלא היה ענינו בדרך כמי שיוליכוהו אחרים כענין ויקם וילך אחריה אבל היה הולך הוא כבעל הדבר וכמשתדל נגד רצון האל יתברך, כי לא באו לקרוא לו לעצה כלל:
 <strong>לשטן לו.</strong> ענין השטנה הוא התנגד לפעולת איזה פועל כמו ויריבו גם עליה ויקרא שמה שטנה והנה המלאך יוצא להתנגד לבלעם שיהיה דרכו בלתי נכון לפניו אולי ינחש כמנהגו ולא ידחוק את השעה וזה למען לא יחטא ויאבד:
 <strong>והוא רוכב על אתונו ושני נעריו עמו.</strong> ולפיכך לא ראה את המלאך כאמרם ז"ל (ברכות פרק קמא) שלשה אינם רואים ואינם נזוקים:
### פסוק כג
 <strong>ותלך בשדה.</strong> ואז עזב שני נעריו ושרי מואב ובכן לא הרגישו ענינו בעסקי האתון:
### פסוק כח
 <strong>ויפתח ה' את פי האתון.</strong> נתן בה כח לדבר כענין ה' שפתי תפתח. וכל זה היה כדי שיתעורר בלעם לשוב בתשובה בזכרו כי מה' מענה לשון גם לבלתי מוכן כל שכן שיוכל להסירו מן המוכן כרצונו וכל זה כדי שלא יאבד איש כמוהו:
### פסוק ל
 <strong>ההסכן הסכנתי.</strong> והיה ראוי לך לחשוב מאחר שאין זה מנהגי שלא קרה לך כל זה בזה הדרך אלא להורות שלא יצלח שאף על פי שאין נחש יש סימן:
### פסוק לב
 <strong>על מה הכית את אתונך.</strong> כי בראותך אלה האותות היה לך לשער שהליכתך בלתי רצויה והיא לא תצלח:
 <strong>זה שלש רגלים.</strong> ואיך הקשית ערפך שלש פעמים לדחוק את השעה:
 <strong>הנה אנכי יצאתי לשטן.</strong> הנה אני עשיתי האפשר להתנגד לדרכך בזה האופן לטובתך:
 <strong>כי ירט הדרך לנגדי.</strong> ירט מן ורטט החזיקה כמו ותרץ את גלגלתו (שופטים ט, נג) מן רצץ. אמר הנה יצאתי לשטן וענין ההשטנה היה כי יחריד הדרך כל מה שכנגדי כענין לא ראו את המראה אבל חרדה גדולה נפלה עליהם וכל זה לא הספיק להחריד אותך כי הכבדת לבך:
### פסוק לג
 <strong>ותראני האתון ותט לפני.</strong> ועם זה הנה קרה לך שהאתון נטתה מפני שלש פעמים ואיך לא שתה לבך גם לזאת:
 <strong>אולי נטתה מפני.</strong> היה לך לחשוב שאולי נטתה מפני שכבר ידעת שיש לפני האל יתברך איזה מדבר טוב על ישראל:
 <strong>כי עתה גם אותכה הרגתי ואותה החייתי.</strong> והטעם שאמרתי על מה הכית כמאשים הוא כי אמנם עתה הראית לדעת שגם שהייתי הורג אותך ומחיה אותה באופן שהיית מכיר שלא היה זה מקרה כלל מכל מקום לא היית נמנע מלכת כמוסר עצמו למיתה לעבור על רצון קונו שאין לך משומד גדול מזה:
### פסוק לד
 <strong>חטאתי.</strong> להקשות עורף:
 <strong>כי לא ידעתי.</strong> והיה לי לחוש לזה:
 <strong>ועתה אם רע בעיניך.</strong> שאתה אולי מלאך מליץ על ישראל:
 <strong>אשובה לי.</strong> כדי שלא לעשות דבר נגד רצונך אף על פי שהאל יתברך נתן לי רשות:
### פסוק לה
 <strong>לך עם האנשים.</strong> לא תלך כבעל הדבר אבל כהולך עמם ולבקשתם שלא תאבד:
 <strong>ואפס את הדבר.</strong> ועם כל זה איני חושש שתעשה נגד רצוני כי אמנם לא תוכל לעשות אלא מה שאומר לך:
### פסוק לו
 <strong>ויצא לקראתו.</strong> לכבדו שידע שהיה גס רוח, כמו שהעידו רבותינו ז"ל:
### פסוק לח
 <strong>הנה באתי אליך.</strong> אף על פי שהייתי בא אליך אז כדברך מה הייתי מועיל לך וגם כן עתה:
 <strong>היכול אוכל דבר מאומה.</strong> כלום אני יכול לדבר כמנהג כל מדבר רצוניי:
 <strong>הדבר אשר ישים אלהים בפי אותו אדבר.</strong> כענין רוח אלהים דבר בי ובאופן זה לא אהיה אני המדבר:
### פסוק מ
 <strong>וישלח לבלעם.</strong> למנחת כבוד מלבד ארוחתו להשביע עין גאותו:
### פסוק מא
 <strong>וירא משם קצה העם.</strong> כדי לתת עיניו בם כענין ויפן אחריו ויראם ויקללם וההפך ויראהו ה' את כל הארץ כדי שיברך לפני מותו:
## פרק כג
### פסוק א
 <strong>בנה לי בזה.</strong> שהוא מקום שאראנו משם:
### פסוק ג
 <strong>התיצב על עולתך.</strong> לכוין בהעלאת כל חלק ממנה כענין כי הדם הוא בנפש יכפר:
 <strong>אולי יקרה ה' לקראתי.</strong> אולי בהתבודדי אף על פי שלא אשיג לעלות לאור פני מלך כמו שהיה הענין במשה כאמר ובכל ביתי נאמן הוא (לעיל יב, ז) יקרה לי שיבא ה' לקראתי כמו שהיה הענין במשה בתחלת נבואתו קודם שעלה אל השלמות שהשיג אחר כך כאמרו וירא ה' כי סר לראות ויקרא אליו אלהים:
### פסוק ז
 <strong>וישא משלו.</strong> אמר אותו המשל שראה בנבואתו:
 <strong>ויאמר מן ארם.</strong> אחר שספר המשל פתר את ענינו ואמר כי הוראת המשל היתה איך מן ארם נחהו בלק וכו':
### פסוק ט
 <strong>הן עם לבדד ישכון.</strong> הן לבדם ישכנו ארץ בסוף הענין כאמרו ה' בדד ינחנו ואיך אוכל להכריתם:
### פסוק י
 <strong>תמות נפשי מות ישרים.</strong> לו תמות נפשי עתה אך שתהיה מיתתה מיתת ישרים שתזכה אחריה לחיי עד:
 <strong>ותהי אחריתי כמוהו.</strong> ובלבד שתהיה אחריתי וצאצאי מעי כמו ישראל כי אמנם בניו של אדם ויוצאי חלציו נקראים אחריתו כמו תהי אחריתו להכרית וכן ולא לאחריתו:
### פסוק יב
 <strong>הלא את אשר ישים ה' בפי.</strong> וכבר ידעת שהוא אלהי ישראל ולא ידבר כי אם טוב על ישראל:
### פסוק יג
 <strong>אשר תראנו משם.</strong> ותוכל לתת עיניך בם לרע:
 <strong>אפס קצהו תראה וכלו לא תראה.</strong> אל תתן את עיניך בכולם שלא תשיג המכוון כלל כאמרו כי אעשה כלה בכל הגוים ואותך לא אעשה כלה:
### פסוק כ
 <strong>וברך.</strong> והוא כבר ברך:
### פסוק כא
 <strong>ותרועת מלך בו.</strong> בנסוע המחנות הם תוקעים תרועה בנסוע המשכן לשמחה שיגילו במלכם:
### פסוק כב
 <strong>כתועפות ראם לו.</strong> לעם ישראל שאינו טורף ואוכל כארי אבל דוחה בקרניו כמו הראם כי היתה הכונה לגרש האומות ולהכניס את ישראל לארץ בלתי הריגת האומות כאמרו תגרש גוים ותטעה כי לא חפץ במות המת. וכן אמרו ז"ל שלשה אגרות שלח יהושע הרוצה לפנות יפנה הרוצה להשלים ישלים הרוצה לעשות מלחמה יעשה אבל הם הקשו ערפם להלחם והוצרכו להחרימם ובכן לא השתמשו בהם כלל כמו שמשתמש האריה בטרפו אבל עשו בהם כמו שעושה הראם במה שהוא דוחה או כובש שלא יאכלנו כלל:
### פסוק כג
 <strong>כי לא נחש ביעקב.</strong> והטעם שהוציאם ממצרים ומגרש גוים בשביל ישראל ונותן לישראל תועפות ראם הוא כי הם דור דורשיו ולא ידרשו הנחש כאמרו כי הגוים האלה אל מעוננים ואל קוסמים ישמעו ואתה לא כן:
 <strong>כעת.</strong> שהם רוצים לדעת עתידות:
 <strong>יאמר ליעקב ולישראל מה פעל אל.</strong> יאמר להם בנבואה או על ידי איזה נביא מה גזר האל יתברך לא יאמר להם מה יורו אותות השמים ומה יפעלו מערכותיהם מפני שאינם תחת אותן המערכות:
### פסוק כד
 <strong>כלביא יקום.</strong> להלחם עם מי שלא נלחם בם כלל:
 <strong>עד יאכל טרף.</strong> יאכלו ויבערו אותם האומות שהם טרף מעכשיו לשיניהם כאמרו כי לחמנו הם:
### פסוק כז
 <strong>אולי יישר בעיני האלהים וקבותו לי משם.</strong> כי אולי יהיה אותו החלק מהם יותר ראוי לקללה:
## פרק כד
### פסוק א
 <strong>לקראת נחשים.</strong> חדל לכוין שעה מוכנת לזה שתחול עליהם קללה מפני שראה כי טוב בעיני ה' לברכם ואין לקוות שיוכל הוא לקללם:
 <strong>וישת אל המדבר פניו.</strong> לברכם ברכות מוגבלות עם היזק בתוכן כאמרם ז"ל (פרק קמא דתענית) יפה קללה שקלל אחיה השלוני את ישראל מברכה שברכם בלעם:
### פסוק ה
 <strong>מה טובו אהליך יעקב.</strong> בתי מדרשות. כענין יושב אהלים וכענין וישכון באהלי שם וכן והיה כל מבקש ה' יצא אל אהל מועד:
 <strong>משכנותיך.</strong> בתי כנסיות ומקדשי אל המיוחדים לשכן שמו שם ולקבל תפלת המתפללים. ואמר מה טובו כי לא בלבד הם מטיבים לעוסקים בם אבל מטיבים לכל האומה כמו שיורה שם יעקב שישאר בעקב ובאחרית הכל ולא יסוף וכמו שיורה שם ישראל לשרר עם אלהים ועם אנשים:
### פסוק ו
 <strong>כנחלים נטיו.</strong> כי אמנם בתי כנסיות ובתי מדרשות להמון ישראל הם כמו הנחלים שנטיו אל השדות להשקותם וכן יושבי אהלים ותופשי התורה דולים ומשקים מתורתם להמון וכמו כן המתפללים הם כגנות עלי נהר אשר לא ימישו מעשות פרי כאמרם ז"ל (פרק קמא דר"ה) ברית כרותה לי"ג מדות שאינן חוזרות ריקם:
### פסוק ח
 <strong>יאכל גוים צריו.</strong> לעתיד לבא כאמרו ונקם ישיב לצריו:
 <strong>וחציו ימחץ.</strong> כאמר ואשכיר חצי מדם:
### פסוק ט
 <strong>מברכיך ברוך.</strong> כמו שהיה הענין באברהם כי אמנם שרידי ישראל יהיו במדרגת אברהם אבינו כאמרו כי ישוב ה' לשוש עליך לטוב כאשר שש על אבותיך:
### פסוק י
 <strong>ויספוק את כפיו.</strong> שנתיאש מהשיג עוד חפצו מאחר שקלל את המקללים:
### פסוק יא
 <strong>ברח לך.</strong> ענין הבריחה בכל מקום אינה הניסה מן הרודף אבל היא סור מן המקום מיראת נזק עתיד:
### פסוק יב
 <strong>הלא גם אל מלאכיך.</strong> אין ראוי שתתמה על שלא עשיתי רצונך בתקות הכבוד שתכבדני שגם למלאכיך שאמרו מצדך כי כבד אכבדך מאד אמרתי שאין זה בידי:
### פסוק יד
 <strong>לכה איעצך.</strong> עצת שליחות הנשים כמו שהתבאר באמרו הן הנה היו לבני ישראל בדבר בלעם:
 <strong>אשר יעשה העם הזה לעמך באחרית הימים.</strong> כי אמנם הרע אשר יעשה העם הזה לעמך לא יהיה בימיך ואין לך לירא אבל יהיה באחרית הימים בלבד כאמרו ומחץ פאתי מואב וכאמרו אדום ומואב משלוח ידם:
### פסוק יז
 <strong>אראנו.</strong> אשר יעשה העם הזה לעמך:
 <strong>דרך כוכב.</strong> גשמי ונצחי. כאמרו ומצדיקי הרבים ככוכבים לעולם ועד:
 <strong>ומחץ פאתי מואב.</strong> אף על פי שכל האומות מנשמת אלוק יאבדו כאמרו כי אעשה כלה בכל הגוים הנה באדום ומואב תהיה נקמתו ביד ישראל בהיות שתי אלה האומות אויביו מעולם ושבבי בישי (סנהדרין פרק חלק):
### פסוק יח
 <strong>והיה אדום ירשה.</strong> לחיות ולעופות המדבר כאמרו וירשוה קאת וקפוד:
 <strong>והיה ירשה שעיר.</strong> לישראל שהוא מכלל קיני קניזי וקדמוני:
 <strong>אויביו.</strong> והטעם שתהיה הנקמה במואב ובאדום יותר ממה שתהיה בשאר אומות הוא כי הם היו מעולם אויביו של ישראל:
 <strong>וישראל עושה חיל.</strong> ואז יוכל ישראל לעשות חיל. כאמרו ולאום מלאום יאמץ:
### פסוק יט
 <strong>וירד מיעקב.</strong> כל אחד מזרעו ישלוט באומות כאמרו והיה הנכשל בהם ביום ההוא כדוד וכאמרו והיה שארית יעקב בגוים בקרב עמים רבים כאריה בבהמות יער ככפיר בעדרי צאן:
 <strong>והאביד שריד מעיר.</strong> כאמרו ורמס וטרף ואין מציל תרום ידך על צריך וכל אויביך יכרתו:
### פסוק כ
 <strong>עדי אובד.</strong> אף על פי שמלכות כל האומות תכלה לעתיד כאמרו ושאר חיותא העדיו שלטנהון מכל מקום לא תכלינה האומות לגמרי חוץ מאלה שתי האומות והם עמלק שהתחיל להלחם בישראל וכתים שהשלימו חרבנם של ישראל כאמרו וגם הוא עדי אובד:
### פסוק כא
 <strong>איתן מושבך.</strong> אתה התישבת עם ישראל בארץ איתן במדבר בארץ לא זרועה:
 <strong>ושים בסלע קנך.</strong> ובשביל זה בעת שיהיו גבוהים וחזקים יהיה קנך עמהם כאמרם ז"ל מי גר אתך בעניותך עליך יפול בעשירותך:
### פסוק כג
 <strong>אוי מי יחיה.</strong> כענין ייתי משיחא ולא אחמיניה (סנהדרין פרק חלק):
## פרק כה
### פסוק א
 <strong>ויחל העם לזנות.</strong> תחלת ענינם לא היה לעבוד ע"ז כלל אבל היה לזנות בלבד. אמנם קרה להם כמו שהעידה התורה כשאסרה להתחתן באומות כאמרו וקרא לך ואכלת מזבחו ולקחת מבנותיו וזנו בנותיו והזנו את בניך אחרי אלהיהן:
 <strong>ויאכל העם וישתחוו לאלהיהן.</strong> שכך דרכו של יצר הרע לצאת מרעה אל רעה כמו שהעידו רבותינו ז"ל (בשבת דף קה):
### פסוק ד
 <strong>נגד השמש.</strong> שיראו העם את הריגת עובדי ע"ז ולא ימחו ובזה יכופר להם על שלא מיחו בפושעים:
### פסוק ח
 <strong>ותעצר המגפה.</strong> שכבר גזר האל יתעלה כאמרו וכל מנאצי לא יראוה:
### פסוק יא
 <strong>בקנאו את קנאתי בתוכם.</strong> שעשה נקמתי לעיני כולם כדי שבראותם זה ולא ימחו יכופר על אשר לא מיחו בפושעים ובזה השיב את חמתי מעליהם:
### פסוק יב
 <strong>את בריתי שלום.</strong> ממלאך המות כענין עושה שלום במרומיו כי אמנם ההפסד לא יקרה אלא בסבת התנגדות ההפכים וזה אמנם נתקיים בפינחס שהאריך ימים הרבה מאד מכל שאר אנשי דורו עד שהיה הוא משמש במשכן שילה בזמן פלגש בגבעה שהיה בלי ספק אחרי מות יהושע ושאר הזקנים אשר האריכו ימים אחרי יהושע וכל שכן אם היה בזמן יפתח שכתב למלך בני עמון בשבת בני ישראל בחשבון ובבנותיה כו' שלש מאות שנה וכבר ספרו ז"ל שפינחס לא רצה ללכת אז אל יפתח להתיר נדרו וכל שכן לדברי האומר אליהו זה פינחס והוא עדיין חי וקיים:
### פסוק יג
 <strong>תחת אשר קנא לאלהיו.</strong> ומאחר שהוא רב את ריבי אצילהו מריב כל התנגדות ויהיה לו השלום:
 <strong>ויכפר על בני ישראל.</strong> בעשותו הנקמה לעיני כולם כדי שיכופר להם על שלא מיחו בפושעים ולכן הוא ראוי לכהונת עולם אשר בה יכפר בעדם:
### פסוק יד
 <strong>ושם איש ישראל המוכה.</strong> וזה כי אמנם בכפרו בזה האופן מסר עצמו לסכנה במה שהרג לעין כל נשיא ובת מלך:
## פרק כו
### פסוק ד
 <strong>לאמר מבן עשרים שנה ומעלה.</strong> משה ואלעזר אמרו לישראל שיאמרו ויגידו כל פרטיהם שהם בני עשרים:
 <strong>כאשר צוה ה' את משה ובני ישראל היוצאים מארץ מצרים.</strong> שאמר אז למשפחותם לבית אבותם:
### פסוק נד
 <strong>לרב תרבה נחלתו.</strong> בכמות הקרקע כי אמנם נתחלקה הארץ לשנים עשר חלקים שוים בערך הדמים בלתי שוים בכמות אלא כור רע כנגד בית סאה טוב ונטל השבט המרובה באכלוסין החלק רב הכמות והשבט שהיה מועט נטל החלק הקטן בכמות שוה בערך הדמים אל החלק רב הכמות כאמרו לרב תרבה נחלתו ובזה האופן נטלו מנשה ואפרים שני חלקים בשביל בכורת יוסף כאמרו נתתי לך שכם אחד על אחיך וכן באר באמרו ובחללו יצועי אביו נתנה בכורתו לבני יוסף בן ישראל ולשמעון שהתמעט באכלוסין יותר מכל שאר השבטים בעת כניסתן לארץ נתן חלק מועט בכמות יקר הרבה בדמים ובהיות שלא נמצא חלק קרקע יחדו שוה כל כך מספיק לשמעון ביררו אותו החלק בכמה מקומות בתוך ארץ יהודה כאמרו ומחבל בני יהודה נחלת בני שמעון ובזה נתקיים בשבטו של שמעון אחלקם ביעקב:
### פסוק נה
 <strong>אך בגורל.</strong> אף על פי שעשו חלקים גדולים וקטנים כפי צורך השבטים וכמותם לא נתנו לכל שבט חלקו אלא על פי הגורל ובזה האופן קבל כל שבט חלקו על פי ה':
### פסוק נו
 <strong>על פי הגורל תחלק נחלתו.</strong> וכן כשיהיה השבט מחלק את חלקו לגולגלותיו יתן לכל אחד חלקו על פי הגורל:
## פרק כז
### פסוק ג
 <strong>והוא לא היה בעדת קרח.</strong> שהיה דינם שיאבד ממונם בחרם שהחרימם משה רבינו באמרו סורו נא מעל אהלי האנשים הרשעים האלה ואל תגעו בכל אשר להם פן תספו וכן נדונו בדיני שמים כאמרו ואת כל הרכוש:
 <strong>כי בחטאו מת.</strong> לא היה עונש חטאו אלא שימות לא שיאבד ממונו מן היורשים:
### פסוק יז
 <strong>אשר יצא לפניהם.</strong> בענין המלחמה:
 <strong>ואשר יוציאם.</strong> בעניני הנהגת המדינה:
### פסוק יח
 <strong>איש אשר רוח בו.</strong> מוכן לקבל אור פני מלך חיים כענין, ובלב כל חכם לב נתתי חכמה:
### פסוק יט
 <strong>וצויתה אותו לעיניהם.</strong> תמנה אותו לנגיד עליהם לעיניהם כדי שיקבלוהו וישמעו בקולו כי יאמר צווי על המינוי כמו וצוך לנגיד ולמן היום אשר צויתי שופטים:
### פסוק כ
 <strong>ונתתה מהודך עליו.</strong> הוד מלכות תן לו איזה שררה בחייך שיתחילו לנהוג בו כבוד:
 <strong>למען ישמעו.</strong> וטעם המנוי לעיניהם ונתינת ההוד בחייך הוא למען ישמעו בקולו כל העדה שהם הסנהדרין וזקני העם:
## פרק כח
### פסוק ו
 <strong>עולת תמיד העשויה בהר סיני.</strong> קודם העגל שלא היתה צריכה נסכים:
### פסוק ח
 <strong>כמנחת הבקר וכנסכו תעשה אשה ריח ניחוח.</strong> אף על פי שכבר עשית בו ביום עולת הבקר כמו זאת השנית לגמרי מכל מקום תהיה גם השנית ריח ניחוח:
### פסוק יא
 <strong>ובראשי חדשיכם.</strong> הנה יום ראש חדש היה מנהג לישראל שיהיה יום קודש בצד מה כמו שהעיד באמרו אשר נסתרת שם ביום המעשה וזה יורה שלא היה יום ראש חדש אצלם יום מעשה ולכן ייחס אותו לישראל באמרו ראשי חדשיכם ולא כן כתב במועדים שלא כתב בשבת שבתכם ולא ביום בכוריכם ולא ביום סוכותיכם וטעם מנהגם זה היה כי אמנם הצלחת ישראל בעולם הזה היא בצד מה דומה לענין הירח אשר אין לה בעצמה אור כלל זולתי מה שתקבל מזולתה וזה שאף על פי שקודם לעגל היה חרות על הלוחות חירות משעבוד מלכיות לעולם הנה משחטאו התנצלו ולא השתמשו בכתר מלכות תמיד כמו שאר האומות אבל היה זה להם לעתים כפי שפע האור העליון עליהם ובלעדיו הלכו חשכים ואין נוגה למו כמו שיקרה ללבנה כשלא תקבל אור השמש כי אין מזל לישראל ולא אור כלל מעצמם זולתי אור האל יתברך בהיותם לרצון. ובכן נקרא האל יתברך אצל הנביאים אור ישראל כאמרו והיה אור ישראל לאש וכן העיד באמרו ה' אורי וישעי וכאשר היו החטאים מבדילים כאמרו כי אם עונותיכם היו מבדילים ביניכם לבין אלהיכם וחטאתיכם הסתירו פנים מכם משמוע הלכו חשכים מבוהלים ודחופים בין האומות. ובהיות מזה נמשך חלול ה' בלי ספק באמור להם עם ה' אלה היה באופן מה בכל צרתם לו צר כאמרם ז"ל כביכול עלי ועליך בא שוד שודד ובהיות חטאת ר"ח כפרה על ישראל הגורמים מניעת האור או מעוטו כמו שהתקינו ז"ל באמרם שעירי חטאת לכפר בעדם זכרון לכולם יהיו תשועת נפשם מיד שונא ובכפרה זו תהיה תשועה מה לחלול השם לפיכך אמרו שלכך נאמר בשעיר ר"ח חטאת לה' מפני שכפרתו מועילה לקדוש שמו יתברך וזה רצו באמרם (חולין פרק אלו טרפות) אמר הקב"ה הביאו כפרה עלי על שמעטתי את הירח רצונו לומר הביאו כפרה בשבילי להשיג קדוש שמי המחולל בגוים בסבת מה שמעטתי את הירח כשהגליתי את ישראל והסתרתי פני מהם:
### פסוק כו
 <strong>בשבועותיכם.</strong> בשביל שבועות חקות קציר ששמרתי לכם. וטעם הבי"ת בתיבת בשבועותיכם כטעם בנפש יכפר. בדם עשהאל. בלחם נשכרו:
## פרק כט
### פסוק לה
 <strong>עצרת תהיה לכם.</strong> כמו שהתבאר בפרשת אמור:
## פרק ל
### פסוק ב
 <strong>זה הדבר אשר צוה ה'.</strong> כשאמר בהר סיני ולא תשבעו בשמי לשקר וחללת היתה הכונה האיש הנודר או נשבע לא יחל דברו כי בחללו דברו הוא מחלל את ה' אבל האשה שאינה ברשות עצמה לא תהיה מחללת אם יפר המיפר:
### פסוק ו
 <strong>וה' יסלח לה.</strong> על שנדרה מה שאין בידה לקיים:
 <strong>כי הניא אביה אותה.</strong> והיא לא ידעה את דעת אביה כשנדרה והיה נדרה על דעת לקיים:
### פסוק טו
 <strong>ואם החרש יחריש.</strong> שהשתיקה במי שיש בידו למחות היא כמו הודאה שהשותק הוא כמסכים במה שנעשה:
### פסוק טז
 <strong>ואם הפר יפר אותם אחרי שמעו.</strong> אחרי יום שמעו שאינו יכול אז להתחרט ולהפר:
 <strong>ונשא את עונה.</strong> כמשפט כל מכריח את חבירו לעבור עבירה או מורה שקר ומתעה:
## פרק לא
### פסוק ה
 <strong>וימסרו.</strong> למשה מאת כל שבט ושבט:
### פסוק ו
 <strong>וישלח אותם משה אלף למטה לצבא.</strong> שלח אלף לכל מטה שיתקבצו יחדו לצבא:
 <strong>אותם ואת פינחס.</strong> ואחר שנתקבצו שלח אותם כולם יחד ועמהם שלח את פינחס:
 <strong>לצבא וכלי הקדש וחצוצרות התרועה בידו.</strong> שלח אותו לצבא לראש ומשוח מלחמה ושיהיו כלי הקדש וחצוצרות התרועה ברשותו:
### פסוק טו
 <strong>החייתם כל נקבה.</strong> אף על פי שבמלחמת כל אומה חוץ מז' אומות כתוב רק הנשים והטף והבהמה וכל אשר יהיה בעיר כל שללה תבוז לך לא היה לכם להחיות לפחות אותם הנשים שהכרתם שהיו לכם לתקלה בדבר בלעם:
### פסוק יז
 <strong>הרגו כל זכר בטף.</strong> אף על פי שאין ראויים למשכב וזה לנקמה שלא ישאר למדין נין ונכד:
### פסוק כא
 <strong>זאת חקת התורה.</strong> מה שאמר לכם משה שתתחטאו שלישי ושביעי הוא דין חקת התורה של פרה אדומה לטהר מטומאת מת:
### פסוק כב
 <strong>אך את הזהב.</strong> אבל כלי מתכות מלבד אותה טהרה צריך שתגעילו אותם:
### פסוק כג
 <strong>וטהר.</strong> מגיעולי גוים:
 <strong>אך במי נדה יתחטא.</strong> שלא יצא מטומאת מת בלבון אף על פי שנראה כמו חדש:
### פסוק כז
 <strong>וחצית את המלקוח.</strong> מפני שהיתה המלחמה מלחמת נקמה על מה שנעשה נגד כולם רצה שיתקיים בכולם ואכלת את שלל אויביך כענין דוד בשלל עמלק כאמרו הנה לכם ברכה משלל אויבי ה':
### פסוק לב
 <strong>יתר הבז אשר בזזו.</strong> כי נכסי הבתים בזזו אנשי הצבא להם:
### פסוק נ
 <strong>לכפר על נפשותנו.</strong> על דבר פעור שלא מחינו בחוטאים:
### פסוק נא
 <strong>ויקח משה.</strong> קבל מהם ושקל:
 <strong>כל כלי מעשה.</strong> כל מין כלי שהיה תכשיט של נשים במעשה פעור:
### פסוק נד
 <strong>ויקח משה.</strong> אחר ששקל הביא אותו אל אהל מועד:
 <strong>זכרון לבני ישראל.</strong> לכפרת עון פעור.
## פרק לב
### פסוק ג
 <strong>עטרות ודיבון.</strong> כל אחת מהן לבדה היא ארץ מקנה:
### פסוק ו
 <strong>האחיכם יבאו למלחמה.</strong> האמנם תחשבו שאחיכם ירצו לבוא להלחם כדי לכבוש:
 <strong>ואתם תשבו פה.</strong> במה שכבר נכבש אין ספק שאינכם חושבין שיעלה זה בידכם ואין זה אלא להניא את לב אחיכם:
### פסוק ז
 <strong>ולמה תניאון.</strong> הלא ידעתם כמה לקו המניאים בדור שקדם:
### פסוק יז
 <strong>עד אשר אם הביאונום.</strong> בעוד שלא הביאונום. כמו עד לא עשה ארץ וחוצות. עד אם כלו:
### פסוק כג
 <strong>הנה חטאתם לה'.</strong> בזה תודיעו אז שחטאתם עתה שתודיעו שהיתה כונתכם להרע:
### פסוק כה
 <strong>עבדיך יעשו.</strong> בזה החלק אשר אמרת שנעבור חלוצים:
### פסוק כח
 <strong>ויצו משה.</strong> צוה שלא יתנו לאלה את ארץ סיחון ועוג אלא אחר שישובו מכיבוש הארץ כאמרו ונכבשה הארץ ואחר תשובו והיתה הארץ הזאת לכם ולא קודם לכן. והם לא קבלו זה ואמרו נחנו נעבור חלוצים ואתנו אחזת נחלתנו שתהיה ברשותנו בעת שנעבור את הירדן:
### פסוק לג
 <strong>ויתן להם משה.</strong> כדי שלא להכנס במחלוקת הסכים משה לדבריהם:
## פרק לג
### פסוק א
 <strong>אלה מסעי.</strong> רצה האל יתברך שיכתבו מסעי ישראל להודיע זכותם בלכתם אחריו במדבר בארץ לא זרועה באופן שהיו ראוים להכנס לארץ:
### פסוק ב
 <strong>ויכתוב משה.</strong> כתב מקום שיצאו אליו והמקום אשר נסעו ממנו כי לפעמים היה המקום שיצאו אליו בתכלית הרוע והמקום שנסעו ממנו טוב:
 <strong>ואלה מסעיהם למוצאיהם.</strong> ולפעמים קרה הפך זה. וכתב גם כן ענין המסע שהיה לצאת ממקום אל מקום בלי הקדמת ידיעה שהיה זה קשה מאד ובכל זה לא נמנעו ובכן נכתב בכל אחד מהם ויסעו ממקום פלוני ויחנו במקום פלוני כי המסע והחניה היה כל אחד מהם קשה:
### פסוק מ
 <strong>וישמע הכנעני.</strong> גם זה זכות להם כי לא אמרו כאבותם נתנה ראש גם בראותם מלחמה אבל נדרו נדר לה' ושלמו:
### פסוק נג
 <strong>והורשתם את הארץ.</strong> כאשר תבערו יושבי הארץ אז תזכו להוריש את הארץ לבניכם שאם לא תבערו אותם אף על פי שאתם תכבשו את הארץ לא תזכו להורישה לבניכם:
### פסוק נו
 <strong>והיה כאשר דמיתי לעשות להם אעשה לכם.</strong> כי תזנו אחרי אלהיהם בלי ספק:
## פרק לד
### פסוק ב
 <strong>זאת הארץ אשר תפול לכם בנחלה.</strong> תפול לכם בגורל קודם שתכבשו כולה כי בגורל יאות לשון נפילה כמו ועל לבושי יפילו גורל וכן הפיל פור הוא הגורל ואמר זאת כי מה שכבשו חוץ לארץ לא הוצרך לחלק בגורל ובכן חלק משה את ארץ סיחון ועוג בלתי גורל כפי הנראה בספר יהושע וזה כי ארץ סיחון ועוג אין בה קדושת ארץ ישראל כאמרו ואף אם טמאה ארץ אחזתכם ולא היתה ראויה לגורל אשר ענינו ברוח הקדש:
## פרק לה
### פסוק ג
 <strong>לבהמתם.</strong> למרכב ולמשא:
 <strong>ולרכושם.</strong> בקר וצאן:
 <strong>ולכל חיתם.</strong> כמו דבורים של כוורת ויוני שובך וזולתם:
### פסוק ח
 <strong>מאת הרב תרבו.</strong> מפני שהעלו אותה בדמים והיה המעט של אותו שבט שהיה לו חלק מועט שוה בדמים אל החלק הרב שהיה נותן ללויים אותו השבט אשר חלקו רב הכמות:
### פסוק כה
 <strong>עד מות הכהן הגדול.</strong> כבר באר שהגלות היא על השוגג ובהיות מיני השגגות בלתי שוות כי מהם קרובות לאונס ומהן קרובות אל המזיד נתן לגלות זמן בלתי שוה בכל השוגגים כי מהם שתהיה שגגתו מעט קודם מיתת הכהן ומהן שימות הרוצח בגלות קודם שימות הכהן וזה במשפט האל יתברך היודע ועד שיענוש את השוגג כפי מדרגת שגגתו כאמרו והאלהים אנה לידו:
## פרק לו
### פסוק ב
 <strong>בנחלה בגורל.</strong> ובהיות לאיזה שבט חלק בתחום חברו לא יתאמת הגורל לשבט החסר כשיפול על כל גבול השבט וכן לנוסף לא יתאמת אם לא יוסיף על גבולו אותו החלק אשר לו בתחום חברו:
### פסוק ד
 <strong>ואם יהיה היובל וגו' יגרע נחלתן.</strong> וגם בהיות שלא נכבוש עתה כל הארץ כאמרו מעט מעט אגרשנו מפניך ויצטרך כל שבט ושבט לכבוש חלקו הנה אף על פי שיזדמן שאיזה יחיד ימכור חלקו לחברו משבט אחר לא ימנע המוכר בשביל זה מהשתדל עם שבטו לכבוש כי ביובל ישוב אליו. אמנם חלק הבנות שלא תחזור ביובל לא ישתדלו אנשי השבט לכבשה או יניחו שם מיושבי הארץ בהיותו של שבט אחר ובכן יגרע כבוש נחלתן מגורל מטה אבותינו:
### פסוק י
 <strong>כן עשו בנות צלפחד.</strong> כיונו לעשות רצון קונן כאשר צוה את משה לא מפני שהתאוו לאלה אשר נשאו להם:
### פסוק יב
 <strong>ממשפחות בני מנשה.</strong> מאחר שראו היות כונת האל יתעלה שלא תסוב הנחלה אף על פי שנתן להן רשות לבחור כרצונן מכל השבט הן בחרו את בני דודיהן מכל המשפחות מפני שהיו יותר קרובים:
 <strong>ותהי נחלתן על מטה משפחת אביהן.</strong> ובכן לא היתה שום הסבת נחלה אפילו ממשפחה למשפחה:
