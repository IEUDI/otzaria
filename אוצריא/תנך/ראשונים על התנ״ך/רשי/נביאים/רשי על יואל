# רש"י על יואל
רש״י
## פרק א
### פסוק א
 <strong>אל יואל בן פתואל.</strong> בן שמואל הנביא שפיתה לאל בתפילתו, יש אומרים שנבואה זו נאמרה באותן שבע שנים שאמר אלישע (מלכי' ב ח) כי קרא ה' לרעב וגו' ובימי יהורם בן אחאב היו ובהלכות גדולו' נמצא יואל ונחום וחבקוק היו בימי מנשה:
### פסוק ב
 <strong>ההיתה זאת.</strong> האמורה למטה:
### פסוק ד
 <strong>יתר הגזם וגו'.</strong> גזם ארבה ילק חסיל מיני גובאי הם ונתנבא עליהם שיבאו ובאו באותן הימים וכלו כל פרי העץ וירק השדה:
### פסוק ה
 <strong>עסיס.</strong> יין הטוב:
### פסוק ו
 <strong>גוי עלה על ארצי.</strong> הגובאי הזה כינהו כצבא גוי:
 <strong>ומתלעות.</strong> הן השינים הגסין שלועס בהן:
### פסוק ז
 <strong>לקצפה.</strong> למפח נפש:
 <strong>חשף חשפה והשליך.</strong> קלוף קליפות העץ והשליכו עד הלבינו זמורות הגפן:
### פסוק ח
 <strong>אלי.</strong> קינה מתרגמינן אליא:
### פסוק ט
 <strong>הכרת.</strong> כמו נכרת ה"א הנקודה בחטף קמץ עומדת במקום נו"ן כמו וחית השדה השלמ' לך (איו' ה):
### פסוק יא
 <strong>הובישו.</strong> הכלמו:
 <strong>אכרים.</strong> מנהיגי המחרישה:
 <strong>על חטה ועל שעורה.</strong> מוסב על אכרים, ועל הכורמי' אמר:
### פסוק יב
 <strong>הגפן הובישה והתאנה אומללה.</strong> נכרתה פסק פריה:
 <strong>הוביש.</strong> כמו יבש:
### פסוק יד
 <strong>קדשו צום.</strong> הזמינו צום:
 <strong>עצרה.</strong> אסיפה:
### פסוק טו
 <strong>אהה.</strong> לשון גניחת יללה:
 <strong>וכשוד.</strong> וכביזת שודדים:
 <strong>יבוא.</strong> מאת המקום:
### פסוק טז
 <strong>נגד עינינו.</strong> אנו רואים:
### פסוק יז
 <strong>עבשו.</strong> העלו חלודה ועיפוש בלע"ז מוי"ישיר: 
 <strong>פרודות.</strong> תרגם יונתן גרבי חמרא:
 <strong>מגרפותיהם.</strong> תרגום יונתן מגופתהון מגופת כיסוי החביות:
 <strong>נשמו אוצרות.</strong> של יין ושל שמן:
 <strong>ממגורות.</strong> מגורות של חטין:
### פסוק יח
 <strong>נבוכו.</strong> נתערבלו ונסגרו ותעו ביערים ובמדברות:
 <strong>נאשמו.</strong> נתקלקלו באשמתן:
### פסוק יט
 <strong>נאות מדבר.</strong> לשון נוה:
### פסוק כ
 <strong>תערוג.</strong> תצעק כאשר פתר דונש ערג לאילים נהם לשחלים וגעה לעגלים וצהל לסוסים ציפצוף לעופות ונבח לכלבים:
## פרק ב
### פסוק א
 <strong>תקעו שופר.</strong> להשמיעם שישובו בתשובה בטרם תבואתם הרעה הזאת:
 <strong>יום ה'.</strong> מה שאמרנו למעלה:
### פסוק ב
 <strong>כשחר פרוש על ההרים.</strong> הארבה והגזם נפרשים על ההרים כשחר הנפרש בכל העולם:
 <strong>כמוהו לא נהיה מן העולם.</strong> לבוא כל המינים הללו זה אחר זה אבל מין ארבה לבדו לא היה כמו אותו של מצרים שנאמר ואחריו לא יהיה כן (שמות י׳:י״ד):
### פסוק ג
 <strong>לפניו אכלה אש.</strong> משחיתים את הכל כאילו אש אוכלת לפניהם ולהבה מלהטת אחריהם:
 <strong>כגן עדן.</strong> היתה הארץ לפני בואו ואחר שילך הניח את הארץ כמדבר שממה:
### פסוק ד
 <strong>כמראה סוסים מראהו.</strong> במרוצתו:
### פסוק ה
 <strong>כקול להב.</strong> האוכלת קש משמעת קול:
 <strong>ערוך מלחמה.</strong> לפי שהוא דבוק נקוד חטף סגול:
### פסוק ו
 <strong>קבצו פארור.</strong> שחרות כקדירה כמה דאת אמר ובשלו בפרור (מדבר יא) ואלף הכתובה יתירה היא ואינה נקראת:
### פסוק ז
 <strong>ולא יעבטון.</strong> אין לו דמיון ופתרונו לפי עניינו לא יעקלון:
### פסוק ח
 <strong>ובעד השלח.</strong> כמו בעד החלונים על פני כלי זיין יפלו ויחנו:
 <strong>ולא יבצעו.</strong> ולא יקבלון ממון ויונתן פתר בו לשון שליחות בשביל שליחות של הקב"ה מפילין עצמן ובצע כסף לא לקחו:
### פסוק ט
 <strong>בעיר ישקו.</strong> לשון השמעת קול כמו כמשק גבים (ישעיהו ל״ג:ד׳) דוב שוקק (משלי כח) ממשק חרול (צפניה ב׳:ט׳) וי"ת לשון נשק מזדיינין:
### פסוק י
 <strong>רעשו שמים.</strong> בשביל פורענו' הבאה על ישראל רוגזים ורועשים:
 <strong>אספו נגהם.</strong> הכניסו אורן:
### פסוק יא
 <strong>וה' נתן.</strong> עליהם קולו במאמר נביאיו לפני שלחו בהם את חילו זה:
 <strong>כי רב מאד מחנהו.</strong> אשר ישלח בכם אם לא תטיבון:
### פסוק יג
 <strong>ואל בגדיכם.</strong> כי איני חש לקריעת בגדיכם ד"א קרעו לבבכם ואל תצטרכו לקרוע בגדיכם מחמת אבל: 
 <strong>ונחם על הרעה.</strong> נהפך למחשבה אחרת:
### פסוק יד
 <strong>מי יודע.</strong> שיש בו עון ישוב וניחם:
 <strong>והשאיר.</strong> החסיל והגזם אחריו ברכה ע"י התשובה תבא ברכה בפירות:
### פסוק טז
 <strong>קבצו זקנים.</strong> ממשקלות שלח קבוץ אלי ל' רפי וקל:
### פסוק יז
 <strong>לחרפה.</strong> לגדופין:
 <strong>למשל בם גוים.</strong> לשון משל ושנינה:
### פסוק יח
 <strong>ויקנא ה' לארצו.</strong> לשון המקנא אתה לי (מדבר יא) נכנסה בלבו צרתה ונלח' במלחמת' ונתעסק בצרכיה ורבותינו פירשו לשון התראה התרה בגובאי על עסקי ארצו:
### פסוק יט
 <strong>חרפה.</strong> גדוף שיקראו אתכם חסירי לחם:
### פסוק כ
 <strong>ואת הצפוני.</strong> יש לפותרו על חיל הארבה ועליו נופל ל' הדחתיו אל ארץ ציה ושממה ד"א העם הבא מצפון מלכי אשור ורבותינו אומרים זה יצר הרע שצפון בלבבו של אדם: 
 <strong>הקדמוני.</strong> המזרחי ורבותינו שפירשו ביצר הרע דרשו שני הימים הללו במקדש ראשון ובמקדש שני וכן פירשוהו על אשר שם פניו במקדש ראשון ושני והחריבם ולפי התרגום שפירשו על חיל מלך אשור צ"ל פניו (אל) הים הקדמוני מקצת חילו אשלח למזרח ומקצתו למערב: 
 <strong>צחנתו.</strong> באשו יורה עליו שהוא לשון זוהם וטינוף:
 <strong>כי הגדיל לעשות.</strong> ראה שפשט ידו בגדולים:
### פסוק כא
 <strong>אל תיראי אדמה.</strong> ארץ ישראל אם תשובי בתשובה:
### פסוק כג
 <strong>את המורה.</strong> את נביאיכם המורים אתכם לשוב אלי כדי לצדק אתכם:
 <strong>מורה ומלקוש.</strong> כמו יורה ומלקוש (דברים י״א:י״ד):
 <strong>בראשון.</strong> בניסן ואע"פ שהיורה היא רביעה ראשונה היורדת על הזרע והוא במרחשון אותה שנה בניסן זרעו כמו שמפורש במסכת תענית שגדלה התבואה באחד עשר יום:
### פסוק כד
 <strong>והשיקו.</strong> לשון השמעת קול כשהקילוח יורד מן הגת אל תוך היקב והוא הבור שלפני הגת:
## פרק ג
### פסוק א
 <strong>והיה אחרי כן.</strong> לעתיד לבא:
 <strong>על כל בשר.</strong> על מי שנעשה לבו רך כבשר דוגמת ונתתי לכם לב בשר (יחזקאל ל״ו:כ״ו):
### פסוק ג
 <strong>ותמרות עשן.</strong> זקיפות מעלה עשן בגובה:
### פסוק ד
 <strong>יהפך לחשך.</strong> לבייש את המשתחוים לחמה:
### פסוק ה
 <strong>והיה כל אשר יקרא וגו': כאשר אמר.</strong> והיכן אמר וראו כל עמי הארץ כי שם ה' נקרא עליך (דברים כ״ח:י׳):
 <strong>ובשרידים.</strong> בשארית אשר יותיר:
 <strong>אשר ה' קורא.</strong> לשון קרואים לסעודה או לעבודת המלך לשון הזמנה:
## פרק ד
### פסוק ב
 <strong>אל עמק יהושפט.</strong> ארד עמם בעומק הדין, יהושפט משפטי יה:
### פסוק ג
 <strong>ידו גורל.</strong> כמו וידו אבן בי (איכה ג׳:נ״ג):
### פסוק ד
 <strong>הגמול אתם משלמים.</strong> זהו הגמול שנתן שלמה לחירם מלך צור עשרים עיר (מלכים א ט):
 <strong>קל מהרה.</strong> לשון זריזות:
### פסוק ח
 <strong>לשבאים וגו'.</strong> לבני שבא:
 <strong>כי ה' דבר.</strong> והיכן דבר עבד עבדים יהיה לאחיו (בראשית ט׳:כ״ה) כן מפורש במכילתין:
### פסוק ט
 <strong>קדשו מלחמה.</strong> אם תוכלון אתם להלחם כנגדי:
### פסוק י
 <strong>אתיכם.</strong> קלטר"ש בלע"ז: 
 <strong>מזמרותיכם.</strong> שרפש"א בלע"ז:
### פסוק יא
 <strong>עושו.</strong> כמו חושו כך חברו מנחם ויונתן תרגם יתכנשון ואומר אני שהוא לשון עשת ברזל המכונס יחד מש"א בלע"ז ואין תי"ו בו יסוד: 
 <strong>שמה הנחת ה' גבוריך.</strong> שם בקבוצת עמק יהושפט ישבור גבורתכם כן תרגם יונתן ואיני יודע אם ל' ארמי הורדה או לשון חתת והנו"ן בו נופל כמו (דניאל ב) הנעל לדניאל קדם מלכא שאין בו אות שורש אלא על:
### פסוק יג
 <strong>שלחו מגל וגו'.</strong> שלחו חרבות אותם ההולכים בשליחותי לחבל את אויבי ה':
 <strong>כי בשל קציר.</strong> כלומר כי הגיע עתם ודמה הדבר לקציר שקוצרים אותו במגלות כשגמר בישולו:
 <strong>באו רדו כי מלאה גת.</strong> מן הענבים באו ודרכו אותם כלומר נתמלא סאת עוונם. <strong>רדו</strong> ל' כבישה ורדוי כמו ורדו בדגת הים (בראשית א׳:כ״ח):
 <strong>השיקו היקבים.</strong> קול קילוח היקבים היורד תוך הבור שלפני הגיתות נשמע:
### פסוק יד
 <strong>בעמק החרוץ.</strong> ששם חרוץ שהמשפט אמת וכן תרגם יונתן מישר פילוג דינא:
### פסוק טו
 <strong>אספו נגהם.</strong> הכניסו אורם:
### פסוק טז
 <strong>מציון ישאג.</strong> ממה שעשו לציון:
 <strong>ורעשו שמים וארץ.</strong> יפרע משרים של מעלה (שרי הכשדים) ואח"כ מן (הכשדים): 
 <strong>מחסה.</strong> לשון כסוי ובלע"ז אבריאיי"ל:
### פסוק יח
 <strong>אפיקי.</strong> מקום מוצא מים:
 <strong>והשקה את נחל השטים.</strong> כמשמעו ומשקי ית מישר שטים ומדרשו יכפר על עון פעור (עיין זכריה יד):
### פסוק יט
 <strong>מצרים וגו'.</strong> סמכן זה לזה לפורעניות אתה מוצא שאילולי מצרים לא היתה אדום שנא' (מלכי' א א) כי ששה חדשים ישב יואב עד הכרית כל זר באדום וכתיב (שם א) ויברח הדד הוא ואנשים אדומיים וימצא הדד חן בעיני פרעה וגומר והדד שמע כי שכב דוד עם אבותיו וגומר ובאחרונה ויהי לשטן לשלמה אמר הקב"ה אני אכלה זו וזו:
 <strong>מחמס בני יהודה.</strong> בשביל חמס שעשו עכו"ם לבני יהודה אשר שפכו את דמם:
### פסוק כא
 <strong>ונקיתי דמם לא נקיתי.</strong> ואף אם אנקה אותם משאר עבירות שבידם ומרעות שעשו לי דמם של בני יהודה לא אנקה מהם אימתי תהיה זאת בזמן שהקב"ה שוכן בציון:
